|

atha khalu sudhanaḥ śreṣṭhidārakastāṃ kalyāṇamitraparaṃparāmanusmaran, tāni kalyāṇamitrānuśāsanīmukhāni
manasikurvan, parigṛhīto'smi kalyāṇamitrairiti svacittaṃ saṃtoṣayan, kalyāṇamitrārakṣito'smi
na bhūyo vinivartiṣyāmi anuttarāyāḥ samyaksaṃbodherityanuvicintayan pratyalabhata
cittaprītim| cittaprasādaṃ cittaprāmodyaṃ cittatuṣṭiṃ cittapraharṣaḥ cittanandīṃ cittavyupaśamaṃ
cittavipulatāṃ cittālaṃkāratāṃ cittāsaṅgatāṃ cittānāvaraṇatāṃ cittaviviktatāṃ
cittasamavasaraṇatāṃ cittavaśitāṃ cittaiśvaryaṃ cittadharmānugamaṃ cittakṣetraspharaṇatāṃ
buddhadarśanālaṃkāracittatāṃ daśabalamanasikārāvipravāsacittatāṃ pratyalabhata| so'nupūrveṇa
janapadena janapadaṃ grāmeṇa grāmaṃ deśena deśaṃ parimārgan yena tāladhvajaṃ nagaraṃ
tenopasaṃkramya paripṛcchati sma-kutrānalo rājeti| tamanyo janakāya etadavocat-eṣa kulaputra
analo rājā arthakaraṇe siṃhāsanopaviṣṭo rājakāryaṃ karoti| janapadān praśāsti| nigrahītavyānnigṛhṇāti,
pragrahītavyān pragṛhṇāti, aparādhitān daṇḍaṃ praṇayati| vivadatāṃ vivādaṃ
chinatti| dīnānāśvāsayati| dṛptān damayati| prāṇivadhādvinivartayati| adattādānādvicchandayati|
pariparigṛhītābhilāṣād vyupaśamayati| mṛṣāvādādvinivārayati| piśunayavacanādvivecayati|
paruṣavacanādviramayati| saṃbhinnapralāpād vyāvartayati| abhidhyāyā viśleṣayati| vyāpādāddūrīkaroti
mithādṛṣṭerviyojayati||

atha khalu sudhanaḥ śreṣṭhidārako yena analo rājā tenopajagāma| so'drākṣīdanalaṃ rājānaṃ nārāyaṇavajramaṇivicitre
asaṃkhyeyanānāvidhaprabhāsvaratnapāde anekaratnasuracitālaṃkārarucirabimbe,
kāñcanasūtrajālaśvetasupariniṣṭhite, anekamaṇiratnadīpapradyotite, vaśirājamaṇiratnamayapadmagarbhe
anekadivyaratnavastrasuprajñapte, vividhadivyagandhadhūpitopacāre ucchritaratnadhvajachatraśatasahasravirājite
ratnapatākāśatasahasrodviddhopaśobhite vicitraratnapuṣpadāmakalāpābhipralambitojjvalite
vividhadivyaratnavitānavitate mahāratnasiṃhāsane niṣaṇṇaṃ
navaṃ daharaṃ taruṇamabhirūpaṃ prāsādikaṃ darśanīyamabhinīlapradakṣiṇāvartakeśaṃ chatrākāramūrdhānamuṣṇīṣaśirasaṃ
pṛthulalāṭamabhinīlaviśālagopakṣmanayanaṃ madhuronnatacārutuṅganāsāvaṃśaṃ
hiṅgulukasuvarṇasuśliṣṭauṣṭhaṃ samavahitasuśuklapūrṇacatvāriṃśaddantaṃ siṃhahanuṃ
paripūrṇopacitakapolaṃ suruciracāpāyatabhruvaṃ śaśāṅkavarṇorṇayā kṛtatilakamāyatapramuktapralambakarṇaṃ
pūrṇacandrasaumyavadanaṃ kamburuciravṛttagrīvaṃ śrīvatsālaṃkṛtahṛdayaṃ
siṃhapūrvārdhakāyaṃ citāntarāṃsaṃ susaṃvṛttoruskandhaṃ pralambabāhuṃ jālāvanaddhāṅgulicakrāṅkitahastapādaṃ
mṛdutarūṇopacitapāṇipādaṃ saptotsadaṃ vajrasadṛśamadhyaṃ bṛhadṛjugātraṃ suvartitoruṃ
kośagatabastiguhyam eṇeyajaṅghaṃ dirghāṅgulimāyatapādapārṣṇi vyāmaprabhaṃ suvarṇacchavimekaikapradakṣiṇordhvāṅgaromaṃ
nyagrodharājaparimaṇḍalaṃ lakṣaṇānuvyañjanopacitaśarīraṃ
cintārājamaṇiratnamukuṭāvabaddhaśirasaṃ jāmbūnadakanakārdhacandraracitalalāṭālaṃkāramindranīlamaṇivimalanīlakuṇḍalapralambitakarṇamanardhya-maṇiratnahāraprabhāvabhāsitavimalavipulopacitavakṣasaṃ
divyottamamaṇikeyūrabalayavidaṣṭavikrīḍitabāhuṃ daśaratnaśalākāśatasuvibhaktena
jāmbūnadakanakacchadanena jyotīrasamahāmaṇiratnasuviśuddhagarbheṇa ratnaghaṇṭāmālāniścaritamanojñamadhuraghoṣeṇa
samantadiṅmahāmaṇiratnāvabhāsaprāptena vimalavaiḍūryamaṇiratnadaṇḍena
mahatā ratnacchatreṇa dhāryatā mahārājādhipatyaprāptamapratihataparacakraśāsanaṃ
vigataparacakrabhayaiśvaryam| tasya samantāddaśāmātyasahasrāṇi saṃnipatitāni saṃniṣaṇṇāni
rājakāryaprayuktānyapaśyat||

daśa cāsya kāraṇāpurūṣasahasrāṇi saṃnipatitāni purata upasthāpitāni narakapālasadṛśāni yamapuruṣakalpāni
vikṛtapadadhārīṇi raudravikṛtabhayasaṃjananāni raktanayanāni saṃdaṣṭauṣṭhatrivalībhṛkuṭīkṛtavadanāni
asiparaśuśaktitomarabhuśuṇḍiśūlapraharaṇagṛhītāni viṣamavikṛtaduḥsaṃsthitavadanaśarīrāṇi
meghavarṇāni bhīmarūpacaṇḍasvaranirghoṣāṇi durnirīkṣyatejāṃsi mahābhayakarāṇi
prāṇiśatasahasrahṛdayasaṃtrāsasaṃjananāni nigṛhītavyasattvanigrahaprayuktāni apaśyat|
tatra bahūni prāṇiśatasahasrāṇi corāṇāṃ parasvāpahāriṇā parasattvabhogavipralopināṃ
panthamoṣakāṇāṃ grāmanagaranigamaghoṣadāhakānāṃ kulaghātakānāṃ saṃdhicchedakānāṃ kilbiṣakāriṇāṃ
garadāyakānāṃ ḍāmarikānāṃ manuṣyaghātakānāṃ paradārasevināṃ mithyāpratipannānāṃ duṣṭacetasāmabhidhyālūnāṃ
vividhapāpakrūrakarmakāriṇāṃ gāḍhapañcabandhanabaddhāni analasya rājño'ntikamupanīyamānānyapaśyat|
tebhyo'nalaṃ rājānaṃ yathārhadaṇḍaṃ praṇayantamadrākṣīt| sa
tatra rājño'nalasyājñayā keṣāṃciddhastapādacchedaṃ keṣāṃcit karṇanāsācchedaṃ keṣāṃciccakṣurutpāṭanaṃ
keṣāṃcidaṅgapratyaṅgaśīrṣacchedanaṃ keṣāṃcit sarvaśarīramagninā pradīpyamānāṃ
kāṃścicchinnavikṛtataptakṣārodakapariṣicyamānaśarīrān, evamanekavidhāstīvrāḥ kharāḥ kaṭukā
amanāpāḥ prāṇahāriṇīḥ kāraṇāḥ kāryamāṇā apaśyat| tasmiṃśca āghātane parvatapramāṇān karacaraṇanayanakarṇanāsāśiroṅgapratyaṅgarāśīnapaśyat|
triyojanagambhīraṃ ca anekayojanāyāmavistīrṇaṃ
śoṇitasaro'drākṣīt| tatra ca aṅgapratyaṅgaśirovikalāni mṛtakalevaraśatasahasrāṇi vṛkaśṛgālāśvakākagṛdhraśyenakurarabhairavākīrṇāni
bhakṣyamāṇāni apaśyat| kānicinnīlāni ca nīlavarṇāni
vipūyakāni vyādhmātakāni vipaṭumakāni paramavikṛtabībhatsānyapaśyat| teṣāṃ ca vadhyānāṃ
hanyamānānāṃ vividhāḥ kāraṇāḥ kāryamāṇānāṃ ghoramārtasvaraṃ krandatāṃ mahāntaṃ nirnādanirghoṣamaśrauṣīt
mahāsaṃvegodvegasaṃjananaṃ tadyathā saṃghāte mahānarake||

tasya tadatidārūṇabhairavakaraṃ paramavaiśasaṃ dṛṣṭvaivametadabhavat-ahaṃ ca sarvasattvahitasukhahetoranuttarāṃ
samyaksaṃbodhimabhisaṃprasthito bodhisattvacaryāparimārgaṇatatparaḥ kalyāṇamitrāṇi
paripṛcchāmi-kiṃ bodhisattvena kuśalaṃ kartavyam, kimakuśalaṃ parivarjayitavyamiti|
ayaṃ ca analo rājā kuśaladharmaparihīṇo mahāsāvadyakarmakārī praduṣṭamanaḥsaṃkalpaḥ
parasattvajīvitoparodhāya pratipannaḥ parasattvotpīḍanatatparaḥ paralokanirapekṣo durgatiprapātābhimukhaḥ|
tatkṛto'smādbodhisattvacaryāśravo bhaviṣyatīti? tasyaivaṃ cintāmanasikāraprayuktasya
sarvasattvadhātuparitrāṇābhimukhasya vipulakarūṇāsaṃbhūtacetasa upari gaganatale
devatā ityevamārocayāmāsuḥ na smarasi kulaputra jayoṣmāyatanasyarṣeḥ kalyāṇamitrānuśāsanīmiti?
sa ūrdhvamukho gaganatalamavalokya evamāha-smarāmīti| devatāḥ prāhuḥ-mā tvaṃ kulaputra,
kalyāṇamitrānuśāsanīṣu vicikitsāmutpādaya| samyak samena kalyāṇamitrāṇi praṇayanti
na viṣameṇa| acintyaṃ hi kulaputra bodhisattvānāmupāyakauśalyacaryājñānam| acintyaṃ sarvasattvasaṃgrahajñānam|
acintyaṃ sattvānugrahajñānam| acintyaṃ sattvanigrahajñānam| acintyaṃ
sattvapragrahajñānam| acintyaṃ sattvasaṃgrahajñānam| acintyaṃ sattvapariśodhanajñānam| acintyaṃ
sattvaparipālanajñānam| acintyaṃ sattvāvataraṇajñānam| acintyaṃ sattvaparipācanajñānam|
acintyaṃ sattvavinayajñānam| gaccha kulaputra, paripṛccha enaṃ bodhisattvacaryāmiti||

atha sudhanaḥ śreṣṭhidārako devatāvacanamupaśrutya yena analo rājā tenopajagāma| upetya analasya
rājñaḥ pādau śirasābhivandya analaṃ rājānamanekaśatasahasrakṛtvaḥ pradakṣiṇīkṛtya purataḥ
prāñjaliḥ sthitvā evamāha-mayā ārya, anuttarāyāṃ samyaksaṃbodhau cittamutpāditam| na
ca jānāmi kathaṃ bodhisattvena bodhisattvacaryāyāṃ śikṣitavyam, kathaṃ pratipattavyam| śrutaṃ
ca me āryo bodhisattvānāmavavādānuśāsanīṃ dadātīti| tadvadatu me āryaḥ kathaṃ bodhisattvena
bodhisattvacaryāyāṃ śikṣitavyam, kathaṃ pratipattavyam||

atha khalvanalo rājā rājakāryāṇi kṛtvā utthāya siṃhāsanāt sudhanaṃ śreṣṭhidārakaṃ dakṣiṇena
pāṇinā gṛhītvā tāladhvajaṃ rājadhānīṃ prāviśat| so'nupūrveṇa svaṃ gṛhamanupraviśya sudhanaṃ
śreṣṭhidārakamantaḥpuraṃ praveśya bhadrāsane niṣadya evamāha-vyavalokayasva kulaputra imaṃ
mama gṛhaparibhogamiti| sa vyavalokayannadrākṣīttadgṛhaṃ vipulaṃ vistīrṇaṃ saptaratnaprākāraparikṣiptaṃ
vividhamaṇiratnaprāsādopaśobhitamanekaratnakūṭāgāraśatasahasrālaṃkṛtamacintyamaṇiratnaprabhājvālojjvalitatejasaṃ
nānāmaṇiratnavividhavibhakticitravirājitalohitamuktāmayasamucchritastambhaṃ
suprajñaptamusāragalvamayānekaratnaśatasahasravicitropaśobhitasiṃhāsanaṃ
jyotīrasamaṇiratnasiṃhadhvajasamucchritaṃ vairocanaṃ maṇiratnavitānavitataṃ cintāmaṇivicitramahājālasaṃchannamasaṃkhyeyavicitramaṇiratnapratimaṇḍitaniryūhavyūhaṃ
śītajalāśmagarbhamayapuṣkiriṇīsamupetaṃ
sarvaratnadumayapaṅktiparivṛtam| daśa cāsya strīkoṭīparivāramadrākṣīt
abhirūpāṇāṃ prāsādikānāṃ darśanīyānāṃ paramaśubhavarṇapuṣkalatayā samanvāgatānāṃ
sarvakalāvidhijñānāṃ pūrvotthāyinīnāṃ paścānnipātinīnāṃ maitracittānāṃ kiṃkaropacāvaravacanapratikāriṇīnām||

atha khalvanalo rājā sudhanaṃ śreṣṭhidārakamevamāha-tatkiṃ manyase kulaputra, api tu pāpakāriṇāmevaṃrūpaḥ
karmavipāko'bhinirvartate? evaṃrūpā ātmabhāvasaṃpat, evaṃrūpā parivārasaṃpat,
evaṃrūpā mahābhogasaṃpat, evaṃrūpā mahaiśvaryādhipatyasaṃpat? āha-no hīdamārya| so'vocat-ahaṃ
kulaputra māyāgatasya bodhisattvavimokṣasya lābhī| ime ca kulaputra madviṣayavāsinaḥ
sattvā yadbhūyasā prāṇātipātino'dattādāyinaḥ kāmamithyācāriṇo mṛṣāvādinaḥ paiśunikāḥ pārūṣikāḥ
saṃbhinnapralāpino'bhidhyālambā vyāpannācittā mithyādṛṣṭayaḥ pāpakarmāṇo raudrāścaṇḍāḥ
sāhasikā vividhākuśalakarmakriyāparigatāḥ| te na śakyante'nyathā pāpacaryāyā nivārayituṃ
vinivartayitumanuśāsitum| so'haṃ kulaputra eṣāṃ sattvānāṃ damanāya paripācanāya vinayena
hite saṃniyojanārthaṃ mahākaruṇāṃ puraskṛtya nirmitairvadhyaghātakairnirmitān vadhyapuruṣān
ghātayāmi| nirmitaiḥ kāraṇāpuruṣairnimitānakuśalakarmapathakāriṇo vividhāḥ kāraṇāḥ kārayāmi|
hastapādakarṇanāsāṅgapratyaṅgaśīrṣacchedādhikārikāśca duḥkhāstīvrā vedanāḥ pratyanubhavamānān
saṃdarśayāmi| tacca dṛṣṭvā ete madvijitavāsinaḥ sattvā labhante saṃvegam, jāyate
bhayam, jāyate saṃtrāsaḥ, bhavati caiṣāṃ chambhitatvam, yaduta pāpakarmavyāpattivinivṛttaye|
so'haṃ kulaputra imān sattvānanenopāyenodvignottrastacittātmavivignamanaso viditvā daśabhyo'kuśalebhyaḥ
karmapathebhyo vinivartya daśakuśalakarmapathasamanvāgatān kṛtvā atyantaniṣṭhe
yogakṣeme sarvaduḥkhopacchede sarvajñatāsukhe pratiṣṭhāpayāmi| nāhaṃ kulaputra kasyacit
sattvasya viheṭhaṃ karomi kāyena vācā manasā va| āparāntikāvīcikadukhe saṃbhrāmayeyam|
ahaṃ kulaputra tiryagyonigatasya saṃmūḍhasya antaśaḥ kuntapipīlikasya ekacittotpādenāpi
duḥkhoparodhaṃ neccheyam, prāgeva kṣetrabhūtasya kuśalakarmapathavirohaṇasamarthasya manuṣyabhūtasya|
svapnāntaragatasyāpi me kulaputra akuśaladharmasamudācāro notpadyate, kaḥ punarvādaḥ
samanvāgataḥ| etasyāhaṃ kulaputra, māyāgatasya bodhisattvavimokṣasya lābhī| kiṃ mayā
śakyaṃ anutpattikadharmakṣāntipratilabdhānāṃ bodhisattvānāṃ māyāgatadharmasarvabhavagatyanubaddhānāṃ
nirmitopamabodhisattvacaryāniryātānāṃ pratibhāsopamasarvalokavijñaptānāṃ svapnopamadharmatāpratividdhānām
asaṅgamukhadharmadhātunayānusṛtānāmindrajālopamacaryājālānugatānāmanāvaraṇajñānagocaraviṣayāṇāṃ
samantasamavasaraṇasamādhipathaniryātānām anantāvartadhāraṇīvaśavartināṃ
buddhagocaraviṣayānubaddhānāṃ caryāṃ jñātuṃ guṇān vā vaktum||

gaccha kulaputra, ihaiva dakṣiṇāpathe suprabhaṃ nāma nagaram| tatra mahāprabho nāma rājā prativasati|
tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,
kathaṃ pratipattavyam||

atha khalu sudhanaḥ śreṣṭhidārakaḥ analasya rājñaḥ pādau śirasābhivandya analaṃ rājānamanekaśatasahasrakṛtvaḥ
pradakṣiṇīkṛtya punaḥ punaravalokya analasya rājño'ntikāt prakrāntaḥ||18||

