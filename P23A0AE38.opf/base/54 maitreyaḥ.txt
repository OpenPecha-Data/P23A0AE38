|atha khalu sudhanaḥ śreṣṭhidārakaḥ kalyāṇamitrānuśāsanyabhiṣyanditacitto yena samudrakaccho
janapadastenopasaṃkrāntaḥ tāmeva bodhisattvacaryānuśāsanīmanuvicintayan, samyakcaryāniḥsamarthapūrvāntakoṭīgatakāyapraṇāmasamanvāhāreṇa
kāyabalaṃ dṛḍhīkurvāṇaḥ, pūrvāntakoṭīgatakāyacittapariśuddhiniṣkāraṇasaṃsārikacittapracārasamanvāhāreṇa
cittamanasikāraṃ gṛhṇan, pūrvāntakoṭyasatkarmalaukikakāryaprayuktaḥ
niṣprayojanapariṣyandasamanvāhāreṇa pratyutpannaprayojanamahāsāmarthyaṃ
vicintayan, pūrvāntabhūtaparikalpasamutthitavitathasaṃkalpasaṃdarśitamanasikārasamanvāhāreṇa
sarvabodhisattvacaryāsamyaksaṃkalpābhisaṃskārabalaṃ samutthāpayan,
atītātmabhāvātmārthaprayogārambhaviṣamatāsamanvāhāreṇa sarvasattvārthārambhavaiśeṣikatayā
adhyāśayabalaṃ dṛḍhīkurvāṇaḥ, atītakāyaparyeṣṭisamudācārasvādatāsamanvāhāreṇa sarvabuddhadharmāpratilambhaprayogamahāśvāsapratilambhena
indriyavegān vivardhayamānaḥ, atītādhvaviparyāsasaṃprayuktamithyāmayayogaprayogasamanvāhāreṇa
pratyutpannādhvasamyaksaṃdarśanāviparyāsasaṃprayuktena
bodhisattvapraṇidhānena saṃtatiṃ pariśodhayan, pūrvāntagatavīryārambhakāryāpariniṣpannasamanvāhāreṇa
pratyutpannasarvabuddhadharmasamudāgamapratyupasthānena mahāvīryārambhavikrameṇa
kāyacittasaṃpragrahaṃ janayan, pūrvāntakoṭīpañcagatyapāyanikṣiptātmabhāvanirupaṇākhyanirupajīvyasamucchrāyamaparāntakoṭīgatakalpaparigrahaprayuktasya
samanvāhāreṇa
sarvabuddhadharmotthāpakasarvajagadupajīvyasarvakalyāṇasamarthātmabhāvaparigraheṇa vipulaprītiprāmodyavegān
vivardhayamānaḥ pratyutpannajanmābhinivṛttaṃ jarāvyādhimaraṇaśokakarabhūtaṃ
saṃyogaviyoganidhānabhūtaṃ samucchrayamaparāntakoṭīgatakalpabodhisattvacaryācaraṇaprayuktasya
sattvaparipācanabuddhadharmaparigrahaprayuktasya tathāgatadarśanasarvakṣetrānucaraṇasarvadharmabhāṇakopasthānasarvatathāgataśāsanasaṃdhāraṇaprayuktasyasarva-dharmaparyeṣṭisahāyabhūtasya
sarvakalyāṇamitradarśanasarvabuddhadharmasamudānayanaprayuktasya bodhisattvapraṇidhānaśarīrasya
hetupratyayabhūtamavalokya acintyakuśalamūlendriyavegān vivardhayamānaḥ|
evaṃcittaḥ evaṃmanasikāraḥ evaṃyoniśaḥprayuktaḥ sarvabodhisattvaprasādasamāropitayā śraddhayā
sarvabodhisattvāśayasamāropitena premṇā sarvabodhisattvāśayasamāropitena gauraveṇa
sarvabodhisattvendriyaprasādasamāropitena citrīkāreṇa sarvabodhisattvaśāstryadhimuktisamutthitairindriyaprasādavegaiḥ
sarvabodhisattvagauravaniryātena cittaprasādena sarvabodhisattvaśraddhāsamutthitaiḥ
kuśalamūlasaṃbhāraiḥ, sarvabodhisattvābhisaṃskārasamutthitābhiḥ pūjāvimātratābhiḥ,
sarvabodhisattvasamairāśrayaiḥ kṛtāñjalipuṭaiḥ sarvajagaccharīrasaṃbhavābhiścakṣurvimātratāvalokanatābhiḥ,
sarvajagatsaṃjñājagatsamāropitābhiḥ sarvabodhisattvasvarāṅgaviśuddhisamutthitavarṇodāhāravyūhābhinirhāraiḥ,
pūrvāntapratyutpannakoṭīgatasarvabodhisattvādhiṣṭhānaparipūrṇena
tathāgatavihārābhimukhībhāvagatena saṃjñāgatena sarvatrānugatena
tathāgatabodhisattvavikurvaṇāsaṃbodhena ekavālapathāvyatiriktena sarvabuddhabodhisattvakāyaspharaṇānugatena
sarvabodhisattvacakṣuṣpathapariśuddhisamāropitābhijñājñānālokavijñaptibhiḥ,
sarvadigjālasaṃbhedānugatena manaāyatanena dharmadhātutalabhedaspharaṇena praṇidhyabhinirhārabalena
ākāśadhātuparamaparyavasānena sarvatrānugatena tryadhvāsaṃbhinnena apratiprasrabdhena
sarvadharmāvatāramukhena sarvakalyāṇamitrānuśāsanyavabhāsadikprasṛtena śraddhādhimuktipraveśabalena|
iti hi sudhanaḥ śreṣṭhidārakaḥ evaṃ gauravacitrīkārapūjāstavapraṇipātodīkṣamāṇādhiṣṭhānapraṇidhānasaṃjñānugatamānasaḥ
evamapramāṇajñānagocarabhūmiprasṛtena jñānacakṣuṣā
vairocanavyūhālaṃkāragarbhasya mahākūṭāgārasya purastāddvāramūle sarvaśarīreṇa
praṇipatitaḥ| sa imamevaṃrūpamabhinirhāraprayogaṃ muhūrtaṃ vicārya adhimuktiśraddhāsamutthitena
adhyāśayapraṇidhyabhinirhārabalena apratiprasrabdhamātmānamadhyatiṣṭhat sarvatathāgatapādamūleṣu,
evaṃ sarvabodhisaṃmukhībhāveṣu sarvakalyāṇamitrabhavaneṣu sarvatathāgatacaityeṣu
sarvatathāgatavigraheṣu sarvabodhisattveṣu sarvabuddhāvāseṣu sarvadharmaratnasthāneṣu
sarvaśrāvakapratyekabuddhāśrayacaityasaṃmukhībhāveṣu sarvāryagaṇadakṣiṇīyagurumātāpitṛparyanteṣu
apratiprasrabdhamātmānamadhyatiṣṭhat sarvajagatkāyasaṃmukhībhāveṣu sarvatrānugatena
jñānaśarīrāsaṃbhedanayapraveśānugatena saṃjñādhiṣṭhānajñānamanasikāreṇa| yathā ca vairocanavyūhālaṃkāragarbhasya
mahākūṭāgārasya purastāt, evaṃ pūrvaparikīrtiteṣu sarvārambaṇeṣu
sarvadharmadhātuspharaṇaṃ praṇipātamadhyatiṣṭhat| evamaparāntakoṭīgatān kalpānapratiprasrabdhamadhiṣṭhāya
ākāśadhātuparyantapramāṇasamatayā dharmadhātvanāvaraṇasamatayā sarvatrānugatabhūtakoṭīsamatayā
tathāgatāvikalpasamatayā chāyāgatajñānasaṃjñāspharaṇatayā svapnasamavicārasamatayā
pratibhāsasamasarvalokajagadvijñaptisamatayā pratiśrutkāsamahetupratyayasamutthānasamatayā
anutpādasamatayā saṃbhavavibhavasamatayā abhāvasamapratyayapratītyāvartanasamatayā
yathākarmasamutthitaṃ vipākamadhimucyamāno yathāhetusamutthitaṃ phalamadhimucyamāno
yathopacayasamutthitāṃ sarvakriyāmadhimucyamānaḥ śraddhāsamutthitaṃ sarvatathāgatotpādamadhimucyamāno
yathādhimuktisamutthitāni sarvabuddhapūjānirmāṇānyadhimucyamāno gauravasamutthitāni
sarvatathāgatanirmāṇānyadhimucyamānaḥ kuśalamūlopacayasamutthitāṃ sarvabuddhadharmatāmadhimucyamānaḥ
prajñopāyasamutthitān sarvamanomayavyūhopacayānadhimucyamānaḥ praṇidhisamutthitān
sarvabuddhadharmānadhimucyamānaḥ pariṇāmanāsamutthitān sarvabodhisattvacaryāsarvajñatāviṣayadharmadhātuviṭhapanaspharaṇālaṃkāravyūhānadhimucyamānaḥ
ucchedasaṃjñāvigatena
pariṇāmanājñānena śāśvatasaṃjñāvibhūtena anutpādajñānena hetukriyādṛṣṭivigatena samyak-kriyādṛṣṭivigatena
samakriyādṛṣṭivigatena samakriyāvatārahetūpacayajñānena, viparyāsadṛṣṭivigatena
aparapratyayajñānena, ātmaparasaṃjñādṛṣṭivigatena pratītyāvatārajñānena, antagrāhadṛṣṭivigatena
anantamadhyadharmadhātupraveśajñānena, saṃkrāntidṛṣṭivigatena pratiṣṭhāsamatābhinirvṛttijñānena
bhavavibhavadṛṣṭivigatena anutpādanirodhajñānena, sarvadṛṣṭivigatena śūnyatānutpādajñānena,
anaiśvaryadharmatāpratibaddhena praṇidhyabhinirhārajñānabalena sarvanimittasaṃjñāpanītena
animittakoṭīmukhajñānena bījāṅkuravināśadharmatayā mudrāpratimudrāsamutthānasamadharmatayā
pratibimbadarśanasamadharmatayā pratiśrutkāsamarutaghoṣavijñaptidharmatayā
svapnasamavicāravijñaptidharmatayā pratibhāsadarśanasamadharmatayā māyāgatasamakarmasamutthānadharmatayā
cittārūpilokotthāpanadharmatayā yathāpratyayahetūpacayaphaladharmatayā,
yathākarmopacayavipākasamadharmatayā upāyakauśalyaviṭhapanadharmatayā dharmādharmasamatisamatābhiṣyanditadharmatayā|
evaṃ jñānapraveśābhinirhṛtena saṃjñāmanasikāreṇa sudhanaḥ
śreṣṭhidārako vairocanavyūhālaṃkāragarbhasya mahākūṭāgārasya purastāt praṇipātitaḥ| suciramatinamayya
acintyakuśalamūlavegābhiṣyanditasaṃtānaḥ prahlāditakāyacittaḥ tataḥ kūṭāgāradvāramūlādutthāya
muhūrtamanimiṣābhyāṃ netrābhyāṃ vairocanavyūhālaṃkāragarbhaṃ mahākūṭāgāraṃ
saṃprekṣya kṛtāñjalipuṭo'nekaśatasahasrakṛtvaḥ pradakṣiṇīkṛtya evaṃsaṃjñāmanasikārasaṃpreṣitacitto
vācamabhāṣata-ayaṃ sa śūnyatānimittāpraṇihitavihāravihāriṇāmāvāsaḥ| ayaṃ sa sarvadharmāvikalpavihāravihāriṇāmāvāsaḥ|
dharmadhātvasaṃbhedavihāravihāriṇāṃ sattvadhāttvanupalambhavihāravihāriṇāṃ
sarvadharmānutpādavihāravihāriṇāṃ sarvalokāniketavihāravihāriṇāṃ sarvajagadālayānilayavihāravihāriṇāṃ
sarvāvasiñcitavihāravihāriṇāṃ sarvāpāśrayāniśritavihāravihāriṇāṃ
sarvasamucchrayāniśritavihāravihāriṇāṃ sarvakleśasaṃjñāgatavidhūtavihāravihāriṇāṃ
sarvadharmāsvabhāvavihāravihāriṇāṃ sarvakalpavikalpāvikalpavihāravihāriṇāṃ sarvasaṃjñācittamanoviviktavihāravihāriṇāṃ
sarvasaṃjñānāyūhaniryūhavihāravihāriṇāṃ gambhīraprajñāpāramitāpraveśavihāravihāriṇāṃ
samantamukhadharmadhātuspharaṇopāyavihāravihāriṇāṃ samantakleśaśāntopāyavihāravihāriṇāṃ
sarvadṛṣṭitṛṣṇāmānaprahīṇaprajñottaravihāriṇāṃ sarvadhyānavimokṣasamādhisamāpattyabhijñāvidyotpādavikrīḍitavihāravihāriṇāṃ
sarvabodhisattvasamādhigocarabhāvanāvihāravihāriṇāmayaṃ
sarvabuddhapādamūlopaniśritavihāravihāriṇāmāvāsaḥ| ye te ekakalpasarvakalpasarvakalpaikakalpānupraveśavihāravihāriṇaḥ|
ye te ekakṣetrasarvakṣetraikakṣetrāsaṃbhedavihāravihāriṇaḥ|
ye te ekadharmasarvadharmasarvadharmaikadharmāvirodhavihāravihāriṇaḥ|
ye te ekasattvasarvasattvaikasattvānānātvavihāravihāriṇaḥ| ye te ekabuddhasarvabuddhasarvabuddhaikabuddhādvayavihāravihāriṇaḥ|
ye te sarvārthaikakṣaṇapraveśavihāravihāriṇaḥ| ye te
sarvakṣetraikacittotpādagamanavihāravihāriṇaḥ| ye te sarvasattvabhavanapratibhāsavihāravihāriṇaḥ|
ye te sarvalokahitasukhacittavihāravihāriṇaḥ| ye te sarvasvādhīnapratilambhavihāravihāriṇaḥ,
teṣāmayaṃ vihāraḥ| ye te lokaniketoccalitāśca sarvajagadbhavaneṣu saṃdṛśyante sarvasattvaparipācanāya|
ye te sarvakṣetrāniśritāśca sarvakṣetreṣu ca anuvicaranti tathāgatapūjākarmaṇe|
ye te sarvakṣetrāṇi ca anuvicaranti sarvabuddhakṣetravyūhaparigrahaṇatāyai,
na ca sthānādvicaranti| ye te sarvatathāgatapādamūlagatāśca buddhasaṃjñābhiniveśavigatāśca|
ye te sarvakalyāṇamitropaniśrayavihāravihāriṇaśca, na caiṣāṃ sarvajagati samasamo'sti jñānena|
ye te sarvamārabhavanavihāravihāriṇaśca kāmaguṇarativiprayuktāśca| ye te sarvasaṃjñāgatapraveśavihāravihāriṇaśca
sarvasaṃjñāgatavidhūtamānasāśca| ye te sarvajagaccharīrānugatakāyāśca
na cātmasattvadvayavihāriṇaḥ| ye te sarvalokadhātvantargatakāyā na ca dharmadhātusaṃbhedavihāriṇaḥ|
ye te sarvānāgatakalpasaṃvāsapraṇidhānāśca, na ca dīrghahrasvakalpasaṃjñāgatavihāravihāriṇaḥ|
ye te ekavālapathāśca na calanti, sarvalokadhātuṣu ca saṃdṛśyante,
teṣāmayaṃ dūrāsadadharmadiganupraveśavihāravihāriṇāṃ durājñeyavihāravihāriṇāṃ gambhīravihāravihāriṇām
advayavihāravihāriṇām alakṣaṇavihāravihāriṇāṃ niḥpratipakṣavihāravihāriṇām anupalambhavihāravihāriṇāṃ
niṣprapañcavihāravihāriṇāṃ mahāmaitrīmahākaruṇāvihāravihāriṇāṃ sarvaśrāvakapratyekabuddhaduravagāhavihāravihāriṇāṃ
sarvamāraviṣayasamatikrāntavihāravihāriṇāṃ
sarvalokaviṣayānupaliptavihāravihāriṇāṃ sarvabodhisattvapāramitāvihāravihāriṇāṃ sarvabuddhavihārānukūlavihāravihāriṇāmayaṃ
vihāraḥ| ye te sarvanimittāpagatavihāriṇaśca, na ca śrāvakaniyāmamavakrāmanti|
ye te sarvadharmānutpādavihāravihāriṇaśca, na ca anutpādadharmatāyāṃ
patanti| ye te'śubhāvihāravihāriṇaśca, na ca rāgavirāgadharmatāṃ sākṣātkurvanti, na ca
rāgadharmaiḥ sārdhaṃ saṃvasanti| ye te maitrīvihāravihāriṇaśca, na ca doṣamalopagatacittāḥ|
pratītyasamutpādavihāravihāriṇaśca atyantāsaṃmūḍhāśca sarvadharmeṣu| ye te caturdhyānavihāriṇaśca,
na ca dhyānavaśenopapadyante| ye te caturapramāṇavihāravihāriṇaśca, na ca rūpadhātugatiṃ
gacchanti sarvasattvaparipācanārtham|ye te caturārūpyasamāpattivihāravihāriṇaśca,
na cārūpyadhātugatiṃ gacchanti mahākaruṇāparigṛhītatvāt| ye te śamathavipaśyanāvihāravihāriṇaśca,
na cātmanā vidyāvimuktiṃ sākṣātkurvanti sarvasattvaparipākāya| ye te mahopekṣāvihāravihāriṇaśca,
na ca sattvadhātuṃ parityajanti| ye te śūnyatāvihāravihāriṇaśca, na ca dṛṣṭigatasaṃniśritāḥ|
ye te ānimittagocarāśca nimittacaritasattvanayābhimuktāśca| ye te sarvapraṇidhānavigatāśca
bodhisattvapraṇidhānavyavacchinnāśca| ye te sarvakarmakleśavaśavartinaśca,
sattvaparipākāya ca karmakleśavaśānugāḥ saṃdṛśyante| ye te cyutyupapattiparijñātāvinaśca,
janmacyutimaraṇaṃ ca saṃdarśayanti| ye te sarvagativyativṛttāśca, sarvagatiṣu ca gacchanti
sarvavinayavaśena| ye te maitrīvihāriṇaśca, na kvacidanunayavihāriṇaḥ| ye te karuṇāvihāriṇaśca,
na kvacidanusaṃśayadarśanavihāriṇaḥ| ye te muditāvihāriṇaśca nityodvignāśca
duḥkhitasarvavyavalokanatayā| ye te upekṣāvihāriṇaśca parakāryeṣu| ye te navānupūrvavihārasamāpattivihāriṇaśca,
na kāmadhātūpapattivijugupsakāḥ| ye te sarvopapattyaniśritavihāriṇaśca,
na ca bhūtakoṭīsākṣātkaraṇavihāriṇaḥ| ye te trivimokṣavihāriṇaśca, na ca śrāvakavimuktisparśavihāriṇaḥ|
ye te caturāryasatyavyavalokanavihāriṇaśca, na ca phalasākṣātkaraṇavihāriṇaḥ|
ye te gambhīrapratītyasamutpādavyupaparīkṣaṇavihāriṇaśca, na cātyantanipatanavihāriṇaḥ|
ye te āryāṣṭāṅgamārgabhāvanāvihāriṇaśca, na cātyantaniryāṇavihāriṇaḥ| ye te pṛthagjanabhūmisamatikrāntavihāriṇaśca,
na ca śrāvakapratyekabuddhabhūmipatanavihāriṇaḥ| ye te pañcopādānaskandhaparijñānavihāriṇaśca,
na cātyantaskandhanirodhavihāriṇaḥ| ye te caturmārapathasamatikrāntavihāriṇaśca,
na ca mārakalpanavihāriṇaḥ| ye te ṣaḍāyatanasamatikrāntavihāriṇaśca,
na cātyantānabhinirvṛttivihāriṇaḥ| ye te tathatāvihāriṇaśca, na ca bhūtakoṭyāyatanavihāriṇaḥ|
ye te sarvayānaniryāṇasaṃdarśanavihāriṇaśca, na ca mahāyānacyavanavihāriṇaḥ teṣāmayaṃ
sarvaguṇavihāriṇāṃ vihāraḥ||atha khalu sudhanaḥ śreṣṭhidārakastasyāṃ velāyāmimā gāthā
abhāṣata—iha so mahākaruṇa lābhi viśuddhabuddhi-rmaitreya maitraśiri lokahitābhiyuktaḥ|abhiṣekabhūmisthita
jyeṣṭhasuto jinānāṃviharāti buddhaviṣayaṃ anucintayantaḥ

sarveṣa yo jinasutāna mahāyaśānāṃmahājñānagocara vimokṣapratiṣṭhitānām|ye dharmadhātu vicaranti
asajjamānāāvāsu teṣamayamapratipudgalānām

damadānaśīlakṣamavīryabalodgatānāṃdhyānairabhijñabalapāragatiṃgatānām|prajñāupāyapraṇidhānabalasthitānāṃmahāyānapāramigatānamayaṃ
vihāraḥ

eṣo asaṅgamatināṃ vipulāśayānāṃākāśagocararatānamaniśritānām|sarvatriyadhvaspharaṇānamanāvṛtānāṃāvāsu
sarvabhavabhāvavibhāvitānām

ye sarvadharmaanutpādanayapraviṣṭāvimṛśanti dharmaprakṛtiṃ gaganasvabhāvām|na karonti niśrayu
kvacidgagane va pakṣīteṣāṃ vihāru ayu jñānaviśāradānām

ye rāgadoṣamatha mohasvabhāva jñātvāsaṃkalpahetujanitāṃ vitathapravṛttim|nirvikalpayanti ca
virāgamayīha teṣāṃśāntapraśāntyumagatānamayaṃ vihāraḥ

ye te vimokṣamukhasatyanayārthamārga-skandhāṃstathāyatanasattvapratītyatāṃ ca|praparīkṣamāṇa
na patanti vidū praśānti-prajñāupāyakuśalānamayaṃ vihāraḥ

ye te anāvaraṇajñānadiśaṃ praviṣṭājinakṣetra sattvaparikalpavikalpaśāntā|bhāvasvabhāvarahitā
na vimṛṣanti dharmānāvāsu teṣamaya śāntiparāyaṇānām

ye te asaṅgacaritā ima dharmadhātuṃvicaranti bhāvavigatā khagavāyubhūtāḥ|sarvaṃ niketavigatā
aniketacārīteṣāmaniśritamatīnamayaṃ vihāraḥ

ye dṛṣṭidurgatigatāṃ janatāmakhinnāṃduḥkhāntarāṃ kaṭuka vedana vedayantīm|maitraprabhāya śamayanti
apāya sarvānāvāsu teṣamaya maitrakṛpāśayānām

saṃsārasaṃkaṭagatāryapathapranaṣṭaṃjātyandhasārthamiva daiśikaviprahīṇam|ye prekṣya lokamiha
mokṣapathe praṇentisārthātivāhasadṛśānamayaṃ vihāraḥ

ye jātiśokajaramṛtyuvaśopanītaṃdṛṣṭvā jagannamuciskandhavapāśabaddham|saṃprāpayatyabhayakṣemadiśaṃ
vimocyaśūrāṇa teṣamayamā(vā)su sudurjayānām

kleśāturaṃ janamimaṃ vyavalokayitvāsamudānayantyamṛtajñānamahauṣadhāni|parimocayanti vipulāṃ
karuṇāṃ janitvāmahavaidyarājadṛśānamayaṃ vihāraḥ

ye te niśāmya janatāṃ dukhitāmatrāṇāṃśokākare patita mṛtyusamudragāmi|tārenti kṛva mahatīṃ śubhadharmanāvaṃteṣāṃ
vihāramaya dāśasutopamānām

ye kleśasāgaracarāṃ janatāṃ niśāmyasarvajñacittaratanāśayaśuddhasattvā|abhyuddharanti bhavasāgaramotaritvākaivartaputrasadṛśānamayaṃ
vihāraḥ

praṇidhānaālayagatā kṛpamaitryadṛṣṭyāye sarvasattvabhavanānyavalokayitvā|abhyuddharanti janatāṃ
bhavasāgarasthāṃgaruḍendrapotasadṛśānamayaṃ vihāraḥ

ye dharmadhātugagane śaśisūryabhūtāvicaranti sattvabhavanapratibhāsaprāptāḥ|praṇidhānamaṇḍala*
* * * jñānaraśmīlokaprabhāsakaraṇānamayaṃ vihāraḥ

ye ekasattvaparipācanatāya dhīrātiṣṭhanti kalpanayutānaparāntaniṣṭhā|yatha eki sattvi tatha
sarvajagatyaśeṣamāvāsu teṣamaya lokaparāyaṇānām

ye ekakṣetraprasare aparāntakalpānvicaranti cārika jagārthamakhinnavīryāḥ|yatha ekakṣetri tatha
sarvadaśaddiśāsuāvāsu teṣamaya vajradṛḍhāśayānām

ye dharmamegha sugatāna daśaddiśāsuekāsane sthita pibanti asaṃpramūḍhāḥ|aparāntakalpaniyutānyavitṛptacittāsahabuddhisāgarasamānamayaṃ
vihāraḥ

ye kṣetrasāgara vrajanti anābhilāpyānpraviśanti co pariṣasāgara nāyakānām|ye pūjasāgara vicitra
jine karontiteṣāmasaṅgacaraṇānamayaṃ vihāraḥ

ye cāryasāgarapraviṣṭamanantamadhyātpraṇidhānasāgara vigāhayamāna dhīrāḥ|bahukalpasāgara caranti
jagaddhitārthāteṣāṃ vihāru ayu sarvaguṇākarāṇām

ye eki vālapathi uttaramāna kṣetrātbuddhāṃśca sattva tatha kalpa anantamadhyān|praviśanti enta
na punā ca upenti sīmāṃteṣāmasaṅganayanānamayaṃ vihāraḥ

ye ekacittakṣaṇi kalpamahāsamudrānpraviśanti kṣetra tatha buddhajagatpracārān|teṣāmanāvaraṇajñānamatisthitānāmeṣo
vihāra guṇapāramitodgatānām

ye sarvakṣetraparamāṇurajān gaṇitvābindupramāṇa tulayitva jalaugha sarvam|tāvatpramāṇapraṇidhīnabhinirharantiteṣāmasaṅgatagatānamayaṃ
vihāraḥ

praṇidhānadhāraṇisamādhimukhapraveśāndhyānā vimokṣa praṇidhānamukhāni caiva|abhinirharanti vicaranti
anantakalpāniha te praviṣṭa sugatāna sutāḥ smṛtīmāḥ

iha te sthitā jinasutā vividhā vicitrāabhinirharanti bahuśāstrakathārthayuktāḥ|saukhyāvahāni
jagatāmiha śilpasthānā-nyanucintayanta viharanti satāṃ vihāraḥ

iha te sthitā mahaabhijñaupāyajñāneyāvanta sattvagatibheda daśaddiśāsu|sarvatra janmacyutibheda
vidarśayantimāyāgate sthita vimokṣa asaṅgacaryāḥ

iha te sthitā prathamacittasamudbhavādyāṃdarśenti dharmacaryāṃ vasudharmaniṣṭhām|āpūrya nirmitaghanairapi
dharmadhātumevaṃ vikurvitaśatānyupadarśayanti

ye ekacittaprasareṇa vibuddha bodhiṃpraviśanti jñānamatikarma anantamadhyā|saṃmohaketvavraji
loku ya cintayānaevaṃ durāsadagatānamayaṃ vihāraḥ

eṣo asaṅgamatināmanāvaraṇadharmadhātucaraṇānām|anilambhagocarāṇāṃ vihāru vimalāśayamatīnām

ye te asaṅgacārī aniketavihāri sarvakṣetreṣu|advayajñānavihārī ayu teṣa vihāru asamānām

khaprakṛtisamān ya ete dharmānanālayān śāntān|viharanti gaganagocara teṣayamāvāsu virajānām

iha te kṛpāśayamatī sthitvā jagadīkṣya duḥkhaśokahatam|lokahitacintanaparā viharanti mahakaruṇalābhī

iha te anantarahitā dṛśyante sarvasattvabhavaneṣu|śaśisūryamaṇḍalasamādhi mukta saṃsārapāśebhyaḥ

iha te sthitā jinasutāḥ sarvajinānāṃ ca pādamūleṣu|dṛśyanti sarvakṣetreṣvanantakalpān kṣapayamāṇāḥ

iha te jagadaṇḍasamaiḥ sarvajinasutāśrayapramāṇaiśca|sarvadiśo'navaśeṣāḥ spharanti nirmāṇameghebhiḥ

iha te praviṣṭa śūrāḥ sarvaṃ jinagocaraṃ tulayamānā|viharanti kalpanayutānna cāpi tṛptiṃ samupayānti

iha te samādhinayutānabhilāpyāni pratikṣaṇaṃ buddhyā|darśenti buddhaviṣayaṃ yathā samādhipraveśena

iha te kṣaṇāvalambā kalpakṣetrāṇi buddhanāmāni|praviśanti vipulabuddhī kalpān kṣapayantyaparimāṇān

iha te sthitāprameyākalpān praviśanti ekacittena|parikalpasaṃjñavigatā jagataḥ saṃjñāvaśagatena

iha te samādhibhavanapratiṣṭha paśyanti trayo'dhvānaḥ|ekakṣaṇakoṭiprāptā vimokṣabhavane vicaramāṇāḥ

iha te sthitā vihāre paryaṅkaniṣaṇṇānuccalitakāyāḥ|sarveṣu kṣetreṣu yugapaddṛśyanti sarvagatāḥ

iha viharanto vṛṣabhī dharmasamudrātpibanti sugatānām|avatīrṇa jñānasāgaramakṣayaguṇapāramitāprāptāḥ

iha sarvakṣetrasaṃkhyāṃ kalpānāṃ caiva dharmasaṃkhyāṃ ca|sarvajinānāṃ saṃkhyāṃ cintenti anāvaraṇacintī

iha te sthitā jinasutā yāvat kṣetrāstriyadhvasaṃkhyātāḥ|ekakṣaṇena teṣāṃ saṃbhavavibhavaṃ vicinvanti

iha te sthitā jinānāṃ caryāṃ praṇidhiṃ ca indriyaṃ jagatām|paśyantasamatāyo jinasutabhavane
vicaramāṇāḥ

ekarajāgragatān ye sarvarajasamānanāvaraṇa asyām|paśyanti parṣasāgarakṣetrān sattvāni kalpāṃśca

sarvarajāgreṣu evaṃ pariṣakṣetrāṇi sattvakalpāṃśca|pratibhāsagatān sarvān suvibhaktān saṃprapaśyanti

iha te dharmasvabhāvaṃ sarvakṣetrādhvakalpasaṃbuddhān|bhāvasvabhāvavigatānasaṃbhavanayairvicinvanti

sthitveha sattvasamatāṃ dharmeṣu buddhasamatāṃ ca prekṣya|tryadhvani kṣetrasamatāṃ praṇidhānasamatāṃ
ca praviśanti

vinayanti sattvanayutānanye mahayanti buddhanayutāni|vimṛṣantyapare dharmāniha te bhavanavare
sthitā dhīrāḥ

kalpanayutairna yeṣāṃ praṇidhānajñānaviṣayamatikalpāḥ|śakyā mayā hi vaktuṃ vistīrṇo'nantu buddhīnām

teṣāmaninditānāṃ anāvaraṇagocaraṃ ca niratānām|āvāsaṃ vande'haṃ kṛtakaraṇakośaḥ praṇatakāyaḥ

tamapi jinajyeṣṭhasutaṃ nirāvaraṇacaryamāryamaitreyan|nirupamaviśuddhabuddhiṃ tadanu smṛtimāṃ
praṇipatāmi

iti hi sudhanaḥ śreṣṭhidārako vairocanavyūhālaṃkāragarbhamahākūṭāgāranivāsino bodhisattvānevaṃ
ca apramāṇairbodhisattvastavairabhiṣṭutya vanditvā namaskṛtya praṇipatya udvīkṣa citrīkṛtya
āmukhībhūya abhisaṃpūjya vairocanavyūhālaṃkāragarbhasya mahākūṭāgārasya mūle'tiṣṭhanmaitreyasya
bodhisattvasya mahāsattvasya darśanamabhilaṣamāṇo maitreyasya bodhisattvasya samavadhānamākāṅkṣamāṇaḥ|
so'drākṣīnmaitreyaṃ bodhisattvaṃ bahirdhā kūṭāgārasya anyatamasmātpradeśādāgacchantamanekaprāṇiśatasahasraparivāramanekadevanāgayakṣagandharvāsuragaruḍa-kinnaramahoragendrapuraskṛtaṃ
vāmadakṣiṇābhyāṃ śakrabrahmalokapālairnamasyamānaṃ janmabhūmikaiśca
bahubhirjñātisaṃbandhibhirbrāhmaṇaśatasahasraiḥ parivṛtaṃ puraskṛtaṃ vairocanavyūhālaṃkāragarbhakūṭāgārābhimukhamāgacchantam|
dṛṣṭvā ca tuṣṭa udagra āttamanāḥ pramuditaḥ prītisaumanasyajāto
yena maitreyo bodhisattvastenābhimukho bhūtvā dūrata eva maitreyasya bodhisattvasya
sarvaśarīreṇa praṇipatitaḥ||atha khalu maitreyo bodhisattvaḥ sudhanaṃ śreṣṭhidārakaṃ
vyavalokya sarvaparṣado dakṣiṇena hastenopadarśya bhūtairguṇaiḥ saṃvarṇayan gāthābhiradhyabhāṣata—paśyathemu
suviśuddhaāśayaṃsūdhanaṃ dṛḍhadhanāna ātmajam|eṣamāṇu varabodhicārikā-māgato
mama samīpi paṇḍitaḥ

svāgataṃ ti kṛpamaitrasaṃbhavasvāgataṃ vipulamaitramaṇḍalā|svāgataṃ praśamaśāntilocanamā kilāmyasi
carantu cārikām

ehi svāgatu viśuddhaāśayāehi svāgatamakhinnamānasā|ehi svāgatamalīnaindriyāmā kilāmyāsi carantu
sūrata

sarvadharmavicarāya utthitāsarvasattvavinayāya utsukā|sarvamitrabhajanāya prasthitāsvāgataṃ
ti acalā dṛḍhavratā

svāgataṃ śubhapathena āgatāsvāgataṃ guṇapathe pratiṣṭhitā|svāgataṃ jinapathena prasthitāmā śramaṃ
kila samarthasva kvacit

ehi svāgatu guṇeṣu tanmayāsvāgataṃ ti kuśalāni(bhi)syandita(?)|sādhu svāgatamanantagocarādarśanaṃ
tava sudurlabhaṃ jage

lābhālābhasamatulyamānasānindaduḥkhaayaśovivarjitā|lokadharmikamalotpalopamāsādhu svāgatamabhrāntamānasā

māyaśāṭhyavigatā śubhāśayamānadarpavigatā subhājana|krodharoṣavigatā anunnatasādhu te darśanaṃ
sudarśanam

ehi sarvadiśagocarāmukhāehi sarvadiśakośasaṃbhavā|ehi sarvajinakośavardhanāsvāgataṃ ti akilāntamānasā

ehi svāgatu triyadhvagocarādharmadhātuadhimuktimaṇḍalā|sarvabuddhaguṇagarbhasaṃbhavāsvāgataṃ
ti akilānta sūrata

ehi mañjuśirijñānapaṅkajaehi meghaśiritoyavardhita|ehi sarvajinaputrapreṣitadarśayāmi ti anāvṛtāṃ
diśam

paśyatha praṇidhijālu kīdṛśaṃdharmadhātuspharaṇaṃ acintiyam|bodhisattvacarimārgakarṣaṇaṃvistarantu
sudhano ihāgataḥ

eṣamāṇu sugatāna gocaraṃmārgamāṇu virajāna cārikām|pṛcchamāna praṇidhānasāgaraṃāgato ayamakhinnamānasaḥ

yatra śikṣita atīta nāyakāḥśikṣiṣenti tatha ye anāgatāḥ|tiṣṭhatāṃ ca sugatāna yā carīpṛcchamāṇu
ayu tāmihāgataḥ

eti mitra mama dharmabhāṇakāḥsarvadharmapratipattideśakāḥ|bodhisattvacarimārgadeśakāevacitta
ayamāgato iha

bodhisattva mama buddhivardhikābuddhaputra mama bodhidāyakāḥ|eti mitra mama buddhavarṇitāevacittakuśalo
ihāgataḥ

mātṛbhūta janakāyime mamadhātribhūta guṇastanyadāyakāḥ|bodhiaṅgaparipālakāḥ sadāeti mitra ahitānnivārakāḥ

vaidyabhūta jaramṛtyumocakāḥśakrabhūta amṛtābhivarṣikāḥ|candrabhūta śubhapūrṇamaṇḍalāḥsūryabhūta
śivamārgadarśakāḥ

merubhūta sama mitraśatruṣusāgaropama akṣobhyacetasaḥ|karṇadhāraparipālakopamāevacinti sudhano
ihāgataḥ

śūrabhūta abhayapradāyakāḥsārthavāha śaraṇaṃ parāyaṇam|nāyakā mama sukhaṃdadā imeevacitta ayu
mitra sevate

sarvadharmadiśasudarśakāḥ sadāsarvabuddhaguṇajñānadarśakāḥ|sarvadurgatiapāyaśodhakāeti mitra
mama sādhu darśakāḥ

eti sarvajinakośadāyakāeti sarvajinagañjarakṣakāḥ|eti sarvajinaguhyadhārakāeva mitra bhajateṣa
paṇḍitaḥ

jñānasaṃpada ato viśudhyaterūpabhogakulajanmasaṃpadaḥ|* * * *ato na durlabhāevamāśaya ayamihāgataḥ

paśyathā ayamudāraāśayaḥsevamāna ima mitra paṇḍitaḥ|yādṛśīṃ pratijaneti sūrataeva yūyamanuśikṣatho
sadā

eṣa pūrvaśubhapuṇyahetunādṛṣṭamañjuśiri bodhiprasthitaḥ|anuśāsti ayu tasya kurvatopaśyathā kathamaṭatyakhedavān

eṣa sarvasukhasaukhya ujjhiyautsṛjitva amaropamaṃ gṛham|dhātrimātṛpitṛbhogavistaraṃdāsabhūta
ima mitra sevate

eṣa āśaya viśodhya paṇḍitaḥsvāśrayaṃ jahiya mānuṣaṃ imam|sarvabuddhabhavanaṃ pravekṣyateīdṛśaṃ
phalamato bhaviṣyati

eṣa dṛṣṭva janavyādhipīḍitānprāṇino dukhaśatairupadrutān|janmamṛtyubhayaśokatāpinaḥteṣu arthi
carate kṛpāśayaḥ

duḥkhayantraparipīḍitaṃ jagaddṛṣṭva pañcagaticakramaṇḍale|jñānavajramayameṣate dṛḍhaṃduḥkhayantragaticakrabhedanam

rāgadoṣatṛṇathāṇukaṇṭakaṃdṛṣṭisaṅgabahukaṃ kṣatāṅkuram|sattvakṣetrapariśodhanārthikaḥprajñalāṅgala
dṛḍhaṃ gaveṣate

mohavidyagahanāśayaṃ jagatprajñacakṣuhata naṣṭadaiśikam|tasya kṣemadiśadarśanaprabhuḥsārthavāhu
jagato bhaviṣyati

kṣāntidharmatrivimokṣavāhanojñānakhaṅga ripukleśadharṣakaḥ|śūrabhūta abhayasya dāyakodeśiko
hi jagatāṃ bhaviṣyati

dharmanāva samudānayatyayaṃjñānasāgarapathe suśikṣitaḥ|śāṇtiratnavaradvīpanāyakaḥkarṇadhāra
tribhavārṇave ayam

jñānaraśmipraṇidhānamaṇḍalaḥsarvasattvabhuvanāvabhāsanaḥ|dharmadhātugagane mahāprabhobuddhasūrya
samudeṣyate ayam

maitracandanasamānaśītalaḥsarvasattvasamacitta suprabhaḥ|śukladharmaparipūrṇamaṇḍalobuddhacandra
samudeṣyate ayam

āśaye dṛḍhatalapratiṣṭhitobodhicarya anupūrva udgataḥ|sarvadharmaratanākaro hyayaṃjñānasāgaravaro
bhaviṣyati

bodhicittabhujagendrasaṃbhavodharmadhātugagane samudgataḥ|dharmameghayugapatpravarṣaṇesarvaśuklaphalasasyavardhanam

śuddhavarti trimalaṃ tamoharaṃmaitrasnehasmṛtibhājanaṃ dṛḍham|bodhicittavimalāgnisuprabhaṃdharmadīpamayu
jālayiṣyati

bodhicittakalalaḥ kṛpārbudomaitrapeśi raṇvanāśayo ghanaḥ|bodhiaṅgaanupūrvasaṃbhavobuddhagarbhu
ayu saṃpravardhate

pūnyagarbhamabhivardhayiṣyatijñānagarbhamapi śodhayiṣyatijñānagarbhu samuddiśyate ayaṃyādṛśaḥ
praṇidhigarbhasaṃbhavaḥ

īdṛśaḥ karuṇamaitravarmitaḥsattvamocanamatī hitāśayaḥ|durlabho jagi sadevamānuṣeyādṛśo ayu viśuddhamānasaḥ

īdṛśāśayasumūlasaṃsthitoīdṛśo dṛḍhaprayogavardhitaḥ|īdṛśastribhavachādanaprabhojñānavṛkṣa phaladaḥ
sudurlabhaḥ

eṣā guṇasaṃbhavanārthikaḥsarvadharmaparipṛcchanārthikaḥ|sarvasaṃśayavidāraṇārthikaḥsarva mitra
bhajate atandritaḥ

eṣa mārakalikleśasūdanoeṣa dṛṣṭimalatṛṣṇaśodhanaḥ|eṣa sarvajagamokṣaṇodyataḥeṣa te sadaviśeṣapaṇḍitaḥ

eṣa durgati viśodhayiṣyatieṣa svargamupadarśayiṣyati|mokṣamārgamupaneṣyate jagatyādṛśe guṇapathe
pratiṣṭhitaḥ

eṣa sarvagatiduḥkhamocakoeṣa sarvagatisaukhyadāyakaḥ|eṣa sarvabhavapāśachedanobheṣyate bhavagatīniṣūdanaḥ

dṛṣṭisaṃkaṭa vimocayiṣyatitṛṣṇajālalata chedayiṣyati|nandirāgamupaśodhayiṣyatibheṣyate tṛbhavamārgadarśakaḥ

eṣa lokaśaraṇaṃ parāyaṇaṃeṣa sarvajagati prabhākaraḥ|nāyakastribhuvane bhaviṣyatisarvato bhavavibhāvakovidaḥ

kleśasuptajanatāviśodhakaḥkāmapaṅkatarutārako viduḥ|saṃjñasaktaparimocako ayaṃbandhamokṣakaraṇo
bhaviṣyati

dharmadhātutalabhedabhāsanolokadhātutalabhedaśodhanaḥ|sarvadharmatalabhedapāragobheṣyase sudhana
prītimān bhava

yādṛśaṃ tava prayoga sūrataḥśraddha yādṛśa tavā aninditaḥ|yādṛśaśca guṇavāṃstavāśayaḥsarva āpa
paripūrayiṣyati

sarvabuddha nacireṇa drakṣyasisarvakṣetra nacireṇa yāsyasi|sarvadharma nacireṇa jñāsyasitādṛśaṃ
ti śubhamātmanā kṛtam

kṣetrasāgara viśodhayiṣyasesattvasāgara vimocayiṣyasi|caryasāgara prapūrayiṣyasitādṛśo* * pratipattisāgaraḥ

tvaṃ bhaviṣyasi guṇān bhājanaṃtvaṃ bhaviṣyasi śubhāna saṃbhavaḥ|tvaṃ bhaviṣyasi jinaurasaiḥ
samoyādṛśaṃ ti adhimuktimaṇḍalam

māramaṇḍala parājitaṃ tvayākarmamaṇḍala viśodhitaṃ ca te|kleśamaṇḍala viśodhitaṃ tvayāyādṛśaṃ
ti praṇidhānamaṇḍalam

jñānavartani viśodhayiṣyasedharmavartani prabhāvayiṣyasi|karmakleśadukhayantravartaniṃnocireṇa
vinivartayiṣyasi

lokacakrabhavacakramāśritaṃpañcagaṇḍagaticakramohitam|sarvasattvadukhacakracchedanaṃdharmacakrataru
vartayiṣyasi

buddhavaṃśamanudhārayiṣyasidharmavaṃśa pariśodhayiṣyasi|saṃghavaṃśa parikarṣayiṣyaseratnasaṃbhavakaro
bhaviṣyasi

tṛṣṇajāla vinivartayiṣyasedṛṣṭijālagahanaṃ tathaiva ca|duḥkhajāla jagu mocayiṣyasetādṛśaḥ praṇidhijālu
śodhitaḥ

sattvadhātu paripācayiṣyaselokadhātu pariśodhayiṣyasi|jñānadhātumutthāpayiṣyaseāśayasya tava
dhātu tādṛśaḥ

sarvasattvahitaprītinandanobodhisattvakulavaṃśanandanaḥ|sarvabuddhapraṇidhānanandanobheṣyase
sudhana nandivardhanaḥ

sarvasattvagativāsadarśanaḥsarvakṣetrapratibhāsadarśanaḥ|sarvadharmaavabhāsadarśana-stvaṃ bhaviṣyasi
jinaḥ sudarśanaḥ

dharmadhātuavabhāsanaprabhaḥsarvadurgatiśamaṃkaraprabhaḥ|bheṣyase tribhavaduḥkhaśaṃkaraḥ* *
* * *

svargadvāramupadarśayiṣyasebuddhadvāru vivariṣyase jage|mokṣadvāramupaneṣyase jagatdvāru tādṛśu
viśodhitaṃ tvayā

mithyamārga vinivartayiṣyaseāryamārga janatāṃ vineṣyasi|bodhimārga tatha tvaṃ anuddhatomārgase
dṛḍhamate atandritaḥ

tvaṃ bhavārṇavagatāna dehināṃduḥkhapāragamanāya utsukam|tārayiṣyasi jagadbhavārṇavā-ttādṛśaṃ
bhava mahāguṇārṇavaḥ

kleśasāgara viśoṣya dehināṃjñānasūryavararaśmisāgaraiḥ|tānniveśya pratipattisāgarejñānasāgara
pratiṣṭhapeṣyasi

buddhisāgara vivardhayiṣyasicaryasāgara viśodhayiṣyasi|sarvabuddhapraṇidhānasāgaraṃnocireṇa
avagāhayiṣyasi

kṣetrasāgara bahu pravekṣyasidrakṣyase pariṣasāgarān bahūn|buddhisāgarabalena paṇḍitaḥ* * *
*

buddhameghanayutāni drakṣyasepūjamegha vipulāṃ kariṣyasi|dharmameghanayutāni śroṣyasitādṛśā
praṇidhimegha kurvasi

sarvasattvabhavanā sphariṣyasesarvakṣetrabhavanāni yāsyasi|sarvabuddhabhavanaṃ pravekṣyasetādṛśāya
diśāya prasthitaḥ

tvaṃ samādhibhavanaṃ pravekṣyasetvaṃ vimokṣabhavanāni lapsyase|* * * * *dharmadhātubhavanapratiṣṭhitaḥ

sarvasattvabhavane udeṣyasecandrasūryapratibhāsasādṛśaḥ|udgamiṣyasi jināna saṃmukhaṃtādṛśastava
mahāpathodgamaḥ

tvaṃ cariṣyasi nataḥ sugocaresarvalokaaniketagocare|tvaṃ bhaviṣyasi praśāntagocaraḥtādṛśastava
abhijñagocaraḥ

indrajālatalabhedane viduḥkṣetrajālatalabheda yāvataḥ|nocireṇa spharamāṇu paśyasemāruto va gagane
asaṅgavān

dharmadhātuprasaraṃ pravekṣyaselokadhātuprasarān gamiṣyase|sarvabuddhaprasarāṃstriyadhvagāndrakṣyase
sudhana prīti vindahi

maiva kheda janayāhi sūratātuṣṭi vindi vipulāṃ nirāmiṣam|yena te imu vimokṣu īdṛśodṛṣṭu paśyasi
ca bhūyu drakṣyase

tvaṃ subhājana guṇān sūdhanā* * * * jinānuśāstiṣu|tvaṃ samartha imu dhārituṃ nayaṃtena paśyasi
idaṃ vikurvitam

yeṣa kalpanayutaiḥ sudurlabhaṃdarśanaṃ kutu guṇaprabhāvana|tehi dṛṣṭa carato sucārikāṃbuddhaputra
aniketagocarāḥ

lābha bhūya vipulā acintiyāsvāgataṃ ca tava mānuṣo bhava|yena mañjuśiri dṛṣṭa saṃmukha-mīdṛśaṃ
kṛtu guṇān bhājanam

sarvadurgatipathā vivardhitāḥsarvaakṣaṇaapāyaśodhakāḥ|duḥkhadharma tvayi sarva ujjhitāḥsarvakheda
ca vivarjitā bhava

bālabhūmi vinivartitā tvayābodhisattvaguṇabhūmisusthitaḥ|jñānabhūmi paripūrya uttamābuddhabhūmi
nacireṇa lapsyase

bodhisattvacari sāgaropamābuddhajñānavidhi ākāśasādṛśam|tatpramāṇapraṇidhānasāgarāeṣa tāni bhava
tuṣṭamānasaḥ

īdṛśo aparikhinnaindriyāāśayadṛḍhaprayoganiścitāḥ|ye bhajanti ima mitra īdṛśāḥte bhavanti nacireṇa
nāyakāḥ

dṛṣṭva sattva vinayaṃgatā bahubodhisattvacari citra yāvat|mā tu jātu vimatiṃ kariṣyasesarvadharmamukha
bodhicārikam

puṇyasaṃpada acintiyā tavaarthadharmaguṇaśraddhasaṃpadaḥ|yena saṃpada imā tvamīdṛśībuddhaputra
iha adya paśyasi

paśya lābha tava kīdṛśo mahānpaśyato jinasutā nirantaram|darśayanti praṇidhī svakasvakāṃ-stvaṃ
ca tānakhilato'nugacchasi

durlabhā bhavaśatairapīdṛśābodhisattvacariteṣu bhājanā|tena co jinasutā nirantaraṃte vimokṣanaya
darśayanti mām

kalpakoṭinayutāni te janāsaṃvasanti sugatātmajaiḥ saha|te'pi teṣu na vidanti gocaraṃnātma tairhi
guṇabhājanaṃ kṛtam

tvaṃ śṛṇoṣi ima īdṛśaṃ nayaṃpaśyase ca sudurlabhaṃ jage|bodhisattvamahatāṃ vikurvitaṃsūdhanā
bhava agramānasaḥ

sarvabuddha samanvāharanti tebodhisattva tava saṃgrahasthitāḥ|tvaṃ ca teṣa anuśāsanisthitaḥsādhu
sūdhana sujīvitaṃ tava

bodhisattvakuladharmi vartaseśikṣase jinasutāna tvaṃ guṇaiḥ|bheṣyase sugatavaṃśavardhanaḥprīti
vindahi udāra sudhanā

sarvabuddha pitarastavāsamābodhisattva tava sarvi bhrātaraḥ|bodhiaṅga tava sarvi jñātayaḥtvaṃ
sujātu sugatāna orasaḥ

dharmarājakulavaṃśadhāriṇobodhisattvakulavaṃśavardhanaḥ|dharmarājamacireṇa lapsyasesūdhanā tuṣṭa
bhava prīṇitendriyaḥ

sarvabuddhamabhiṣekamuttamaṃnocireṇa* * * lapsyase'dbhutam|bheṣyase'samasamairjinaurasaiḥtādṛśo
bhava sabhāgato bhava

yādṛśaṃ vapati bīja yo narotādṛśaṃ labhati tasya so phalam|prīti vinda vipulāmacintiyāṃeṣa te'dya
samanvāsayāmyaham

cīrṇa kalpanayutāna ye carībodhisattvanayutā acintiyā|ta'pi saṃpada labhanti nedṛśī-mekajanmi
pratilabdha yā tvayā

sarvametadiha muktitaḥ phalaṃāśayasya dṛḍhavīryatāya ca|yasya cārika bhavediyaṃ priyāso dhareya
sudhanasya yā carī

sarvacarya praṇidhānasaṃbhavāsarvadharma adhimuktisaṃbhavā|sudhana eva samudānitāstvayānityameṣa
hi viśeṣacārikā

yātukā bhujagacetanodbhavā-stātuko bhavati vārisaṃbhavaḥ|yātukā praṇidhijñānagocara-stātukā
spharati bodhicārikā

eṣa bhotu tava darśito tayābhadranāmacariyāya sūdhana|eta jñātva sa kadāci bheṣyatesevamāna
iha mitra tanmayaḥ

kāyakoṭi smara pūrvikā tvayākāmahetu kṣayitā nirarthakam|adya bodhiya mārgaṇo hyayaṃkāya tarjatu
vratena suvrataḥ

kalpakoṭi atināmitāstvayāsarvaduḥkhamanubhūtu saṃskṛte|gaṅgavālikasamatā virāgitābuddha no ca
śruta īdṛśo nayaḥ

so idāni kṣaṇa labdha mānuṣobuddhapādu imu mitru īdṛśāḥ|śrūyate ca varabodhicārikāviśuddhi na
bhaviṣyate katham

bhoti bhūya sugatāna saṃbhavomitradharmaśravaṇaṃ ca śrūyate|no ca śrūyati ayaṃ punarnayoāśayo
yadi na bhoti śodhitaḥ

tena śraddhamadhimuktiāśayaṃsaṃjanitva gurugauravaṃ param|kāṅkṣadṛṣṭiparikhedavarjitobhūya bhūya
nayamīdṛśaṃ śṛṇu

teṣa lābha paramā acintiyā-steṣa mānuṣabhavaḥ suāgataḥ|yairiyaṃ cari praveśamīdṛśaṃśrutva eva
praṇidhī bhirnirhṛtā|

tasya sarvi sugatā na durlabhātasya sarvi jinaputra nārataḥ|tasya bodhayi na bhūyu saṃśayoyena
eva adhimukti śodhitā

tena sarvi vinayā na varjitāḥtena sarvadukhadharma ujjhitāḥ|tena sarvaguṇasaṃgrahaḥ kṛtaḥyo
imaṃ nayu praviṣṭa īdṛśam

nocireṇa imu kāyu ujjhiyābuddhakṣetra pariśuddha yāsyasi|bodhisattvabhavanaṃ pravekṣyasidrakṣyase
daśadiśe tathāgatān

pūrvahetughana tubhya sūdhanapratyutpanna adhimukti niścitā|mitra sevasi viśeṣaarthikaḥtena
vardhayi jale yathotpalam

sarvamitraabhirādhanāśayāsarvabuddhaārāgaṇāśayāḥ|sarvadharmaparipṛcchanāśayāutthiho kilamatho
na suvratā

sarvadharmapratipattimutthitaḥsarvamārgaanumārgasusthitaḥ|buddhaputra praṇidhānasusthitautthi
sarvaguṇadharmabhājana

yādṛśāya adhimuktisaṃpadāvandanaṃ kṛtamidaṃ tvayā mama|sarvabuddhapariṣāsu saṃmukhaṃnocireṇa
hi samudgamiṣyasi

sādhu sūdhana akhinnamānasaḥsarvabuddhapraṇidhānacetanaḥ|tvaṃ bhaviṣyasi dṛḍhavratāciraṃsarvabuddhaguṇapāramiṃgataḥ

sattva mañjuśiri pṛccha sūdhanajñānagocaravimokṣapāragam|bhadranāma vara carya uttamāṃtanumantime
praveśayiṣyati

eva maitraku asaṅgagocarodṛṣṭa sūdhana guṇaiḥ samudgatam|darśayitva pariṣāya saṃmukhaṃvarṇakośamimu
tasya vyāhari

śrutva sūdhana tadānuśāsanī-mīdṛśīṃ ca anuśāsti uttamām|prītivega abhiṣyanditendriyāaśruvega
vipulān pramuñcati

sarvaromahariṣodgatāśrayoniśvasantu pariprīṇitendriyaḥ|utthihitva sudhanaḥ kṛtāñjaliḥmaitra
nāma kurute pradakṣiṇam

tasya mañjuśiri tena tejasāpuṣpahāraratanā ca pāṇiṣu|saṃsthitā surucirā manoramābodhisattvapraṇidhānasaṃbhavāḥ

sūdhano varaprahṛṣṭamānasomaitrakasya kṣipi tāni harṣitaḥ|tasya śīrṣu parimārjate tadāmaitranātha
sudhanaṃ ca bhāṣate

sādhu sādhu jinaputra sūdhanayasya te aparikheda īdṛśaḥ|tvaṃ bhaviṣyasi guṇāna bhājanaṃmañjughoṣu
yatha yādṛśo va ham

śrutva sūdhana udānudānayidurlabhā bhavaśateṣu īdṛśāḥ|mitra yebhiriha me samāgamaḥsādu āgamanamadya
me iha

sādhu sattvaguṇapāramiṃgatomañjughoṣa bhavato'nubhāvataḥ|mitra labdha maya durlabhā imebhotu
me laghu samāgamasvayi

atha khalu sudhanaḥ śreṣṭhidārako maitreyasya bodhisattvasya purataḥ prāñjaliḥ sthitvā evamāha-ahamārya
anuttarāyāṃ samyaksaṃbodhāvabhisaṃprasthitaḥ| na ca jānāmi kathaṃ bodhisattvena
bodhisattvacaryāyāṃ śikṣitavyam, kathaṃ pratipattavyam| āryamaitreyo vyākṛtaḥ sarvatathāgatairekajātipratibaddhatayā
anuttarāyāṃ samyaksaṃbodhau| yaścaikajatipratibaddho'nuttarāyāṃ
samyaksaṃbodhau, sa samatikrāntaḥ sarvabodhisattvavyavasthānāni, so'vakrānto bodhisattvaniyāmam|
tena paripūritāḥ sarvapāramitāḥ| so'vatīrṇaḥ sarvāśākṣāntimukhāṇi| tena pratilabdhāḥ
sarvabodhisattvabhūmayaḥ| sa vikrīḍitaḥ sarvavimokṣamukheṣu| tena pariniṣpāditāḥ sarvasamādhayaḥ|
sa gatiṃgataḥ sarvabodhisattvagatiṣu| tena pratilabdhāḥ sarvadhāraṇīpratibhānā
ālokanayāḥ| sa vaśiprāptaḥ sarvabodhisattvavaśitāsu| tena samupārjitāḥ sarvabodhisattvasaṃbhārāḥ|
sa vikrīḍitaḥ prajñopāyakauśalyanayeṣu| tenotpāditā mahābhijñāvidyājñānālokanayāḥ|
sa niryātaḥ sarvaśikṣāsu| tena pariśodhitāḥ sarvabodhisattvacaryāḥ| tenābhinirhṛtāni sarvapraṇidhānaniryāṇamukhāni|
tena pratīṣṭāni sarvatathāgatavyākaraṇāni| so'bhijñaḥ sarvayānaniryāṇamukhānām|
tena saṃdhāritāni sarvatathādhiṣṭhānāni| tena saṃgṛhītā sarvabuddhabodhiḥ|
tenādhāritāḥ sarvatathāgatakośāḥ| sa gañjadharaḥ sarvatathāgataguhyānām| sa mūrdhaprāptaḥ
sarvabodhisattvaguhyamaṇḍalasya| sa śūraḥ sarvakleśavaṃśavikṣobhitāsu| sa daiśikaḥ saṃsārāṭavīprāptānām|
sa vaidyaḥ kleśāturāṇām| so'graḥ sarvasattvānām| sa indraḥ, sa jyeṣṭhaḥ
sarvāryapudgalānām| sa uttamaḥ sarvāryaśrāvakapratyekabuddhānām| sa karṇadhāraḥ saṃsārasāgaraprāptānām|
tenākarṣitaṃ mahattvasattvavinayopāyajālam| tena vyavalokitāni paripakvajagadindriyāṇi|
sa saṃprayuktaḥ sarvasattvānām, paripālanayuktaḥ sarvabodhisattvānām| sa saṃgāyanaprayuktaḥ
sarvabodhisattvakriyāsu| sa saṃsthitaḥ sarvatathāgataparṣanmaṇḍaleṣu| sa pratibhāsaprāptaḥ
sarvajagadbhavaneṣu| so'nupaliptaḥ sarvalokadharmaiḥ| sa samatikrāntaḥ sarvamāraviṣayebhyaḥ|
so'nugataḥ sarvabuddhaviṣayam| so'nāvaraṇaprāptaḥ sarvabodhisattvaviṣaye|
sa pūjāprayuktaḥ sarvatathāgatānām| sa ekotībhāvagataḥ sarvabuddhadharmeṣu| tasyāvabaddho'bhiṣekapaṭṭaḥ|
tenādhyāsitaṃ mahādharmarājyam| so'bhiṣiktaḥ sarvajñajñānaviṣaye| tataḥ
prabhavaḥ sarvabuddhadharmāṇām| tasya bodhiprāptaṃ sarvajñajñānādhipatyam| tadvadatu me āryaḥ-kathaṃ
bodhisattvena bodhisattvacaryāyāṃ śikṣitavyam, kathaṃ pratipattavyam, yathā pratipadyamāno
bodhisattvo bodhimadhigacchati, sarvabuddhadharmān pratimānayati, yathānimantritaṃ
sattvadhātumuttārayati, yathābhirūḍhāṃ pratijñāṃ nistārayati, mahābodhicaryārambhaṃ samāśvāsayati
sadevakaṃ lokaṃ na visaṃvadati, ātmanā sarvabuddhadharmasaṃghān vyavacchinatti|
buddhāvaṃśamaśūnyīkaroti bodhisattvakulam| saṃdhārayati tathāgatanetrīm||atha khalu maitreyo
bodhisattvaḥ sarvaṃ tatparṣanmaṇḍalamavalokya sudhanaṃ śreṣṭhidārakamupadarśayannevamāha-paśyatha
kulaputrā imaṃ śreṣṭhiputram, yo'yaṃ māṃ bodhisattvacaryāguṇapariniṣpattiṃ paripṛcchati|
eṣa mārṣāḥ śreṣṭhidārakaḥ anena vīryārambheṇa, anayā arthikatayā, etena cchandasamādānena,
etayā dṛḍhāśayatayā, anivartyavīryatayā, etayā buddhadharmātṛptatayā, etayā
viśeṣaparimārgaṇatayā, etayā dīptaśiraścailopamatayā, etayā kalyāṇamitradarśanakāmatayā, etayā
kalyāṇamitraparyupāsanāparikhedatayā sarvakalyāṇamitrāṇi parimārgamāṇaḥ paripṛcchan paryupāsīno
mañjuśriyā kumārabhūtena saṃpreṣito dhanyākarānnagarādupādāya sarvadakṣiṇāpathamaṭan
daśottaraṃ kalyāṇamitraśataṃ paripṛcchan yāvanmamāntikamanuprāptaḥ sarvaparikhedavigatenādhyāśayena|
durlabhaṃ kulaputrā evaṃrūpāṇāṃ mahāyānasaṃprasthitānāṃ mahāpratijñāsamārūḍhānāṃ
mahārambhavyavasitamānasānāṃ mahākaruṇāsaṃnaddhagātrāṇāṃ mahāmaitrīsattvaparitrāṇamatīnāṃ
mahāvīryapāramitodyuktānāṃ mahāsattvasārthaparipālanābhiyuktānāṃ mahāsaṃsārasāgarasattvatāraṇapratipannānāṃ
sarvajñatāmārgasaṃprasthitānāṃ mahādharmanausamudānayanodyuktānāṃ
mahādharmaratnapuṇyasamudānayanakṛtavyavasāyānāṃ mahādharmayajñasaṃbhāropacayodyuktānāṃ
nāmadheyaśravaṇaṃ vā rūpakāyadarśanaṃ vā gocarasaṃvāso vā caryāsabhāgatā vā| tatkasya hetoḥ?
eṣa hi kulaputrāḥ satpuruṣaḥ sarvajagatparitrāṇāya abhyutthitaḥ, sarvaduḥkhasattvaparimocanatāyai
sarvadurgatisamucchoṣaṇāya sarvākṣaṇavinivartanāya sarvaviṣamamārgaparivartanatāyai
sarvājñānatamondhakāravidhamanatāyai sarvasaṃsārakāntārasamatikramaṇatāyai sarvagaticakravinivartanatāyai
sarvamāraviṣayasamatikramaṇatāyai sarvaniketasthānoccalanatāyai sarvālayanilayonnodanatāyai
kāmapaṅkasamuddharaṇatāyai nandīrāgaprahāṇāya dṛṣṭibandhananirhāraṇāya
satkāyābhiṣvaṅgavinivartanatāyai saṃjñāpāśasamucchedanatāyai viparyāsapathavinivartanatāyai
anuśalyasamābṛṃhaṇatāyai nivaraṇakavāṭanirbhedanatāyai āvaraṇaparvatavikiraṇatāyai tṛṣṇājāloddharaṇatāyai
avidyāsaṃyojanaviśleṣakaraṇatāyai bhavoddyotakaraṇatāyai māyāśāṭhyaprahāṇāya
cittakāluṣyaprasādanāya saṃśayavimativilekhanasamuddharaṇatāyai ajñānamahaughottaraṇatāyai
sarvasaṃsāradoṣavijugupsanatāyai pratipannaḥ||eṣa hi kulaputrāḥ satpuruṣaḥ sattvānāṃ
caturoghottaraṇatāyai mahādānaṃ mahādharmanāvaṃ samudānetukāmo dṛṣṭipaṅkanimagnānāṃ mahādharmasetuṃ
sthāpayitukāmo mohāndhakāraprāptānāṃ jñānālokaṃ kartukāmaḥ saṃsārakāntārapranaṣṭānāmāryamārgaṃ
saṃdarśayitukāmaḥ mahākleśavyādhiprapīḍitānāṃ dharmabhaiṣajyaṃ pradātukāmo
jātijarāmaraṇopadrutānāmamṛtadhātuṃ dātukāmaḥ trividhāgnisaṃpradīptānāṃ śamathasalilena
prahlādayitukāmaḥ śokaparidevaduḥkhadaurmanasyopāyāsasaṃtaptānāṃ mahāśvāsaṃ dātukāmo bhavacārakāvaruddhānāṃ
jñānaprahāṇaṃ dātukāmo dṛṣṭibandhanabaddhānāṃ prajñāśastramupasaṃhartukāmaḥ
traidhātukanagarāvaruddhānāṃ mokṣadvāraṃ darśayitukāmaḥ traidhātukanagarāvaruddhānāṃ
muktidvāraṃ darśayitukāmaḥ akṣemadigabhimukhānāṃ kṣemāṃ diśamupadarśayitukāmaḥ kleśasaṃskāropadrutānāṃ
mahāśvāsaṃ dātukāmo durgatiprapātabhayabhītānāṃ hastālambaṃ dātukāmaḥ skandhavadhakapraghātitānāṃ
nirvāṇanagaramupadarśayitukāmo dhātūragaparivṛtānāṃ niḥsaraṇamākhyātukāmaḥ
āyatanaśūnyagrāmasaṃniśritānāṃ prajñālokena niṣkāśayitukāmaḥ kutīrthapratipannān samyaktīrthamavatārayitukāmaḥ
amitrahastagatānāṃ bhūtakalyāṇamitrāṇi darśayitukāmo bāladharmagocarābhiratānāmāryadharmeṣu
pratiṣṭhāpayitukāmaḥ saṃsārapurābhiratānuccālya sarvajñatāpuraṃ
praveśayitukāmaḥ||sa eṣa kulaputrāḥ satpuruṣaḥ evaṃ sattvaparitrāṇāya apratiprasrabdho
bodhicittotpādaviśuddhiṃ parimārgamāṇo'yamaparikhinno mahāyānasamudānayāya, aparitṛptaḥ,
sarvadharmameghayānaiḥ, nityodyuktaḥ sarvasaṃbhāraparipūraṇāya, anikṣiptadhuraḥ sarvadharmamukhaparyavadāpanāya,
asaṃśritavīryaḥ sarvabodhisattvacaraṇatāyai, anivartaprayogaḥ sarvapraṇidhānābhinirhārāya,
avitṛptaḥ sarvakalyāṇamitradarśanena, aklāntakāyaḥ sarvakalyāṇamitraparyupāsanena,
pradakṣiṇagrāhī sarvakalyāṇamitrāvavādānuśāsanīṣu||durlabhāḥ kulaputrāste
sattvāḥ sarvaloke, ye'nuttarāyāṃ samyaksaṃbodhau praṇidadhati| ataste durlabhatarāḥ sattvāḥ,
ye'nuttarāṃ samyaksaṃbodhimabhisaṃprasthitāḥ| īdṛśena vīryārambhaprayogena buddhadharmān
samudānayanti| īdṛśyā tīvracchandikatayā bodhisattvamārgaṃ paryeṣante| īdṛśyā arthikatayā
bodhisattvacaryāṃ pariśodhayanti| īdṛśena śrameṇa kalyānamitrāṇi paryupāsate| īdṛśyā dīptaśiraścailopamatayā
kalyāṇamitrajñānaṃ na vilomayanti| īdṛśyā dṛḍhādhyāśayapratipattyā
kalyāṇamitrānuśāsanīṣu pratipadyante| īdṛśyā pradakṣiṇagrāhitayā sarvabodhyaṅgāni samārjayanti|
īdṛśyā sarvalābhasatkāraślokānarthikatayā bodhisattvādhyāśayadhātumavikopakriyayā īdṛśyā
gṛhabhogakāmaratisukhamātāpitṛjñātisarvavastvanapekṣaparityāgatayā bodhisattvamahāyānān
paryeṣante| īdṛśyā kāyajīvitanirapekṣatayā sarvajñatāmabhilaṣante| na hi kulaputrastāmanye
bodhisattvāḥ kalpakoṭīniyutaśatasahasrairbodhisattvacaryāpraṇidhiparipūrimadhigamiṣyante
buddhabodhau vasanto bhaviṣyanti buddhakṣetrapariśuddhau vā, sattvaparipākavinaye vā, dharmadhātujñānapraveśe
vā, pāramitāsamudāgame vā, caryājālapravistāre vā, praṇidhānābhinirhāraparipūryāṃ
vā, mārakarmasamatikramaṇe vā, kalyāṇamitrārāgaṇe vā, sarvabodhisattvacaryāsamudānayapariśodhane
vā, samantabhadrabodhisattvacaryābhinirhārabalapariniṣpattau vā samudāgamiṣyanti,
yadeṣo'nena ekajanmapratilambhena adhigamiṣyati||atha khalu maitreyo bodhisattvo
mahāsattvaḥ sudhanasya śreṣṭhidārakasya bhūtaguṇavarṇakīrtanaṃ kṛtvā tadārambaṇaṃ ca
prāṇiśatasahasrāṇāṃ bodhyaṅgāśayaṃ dṛḍhīkṛtya sudhanaṃ śreṣṭhidārakametadavocat-sādhu sādhu
kulaputra, yena te sarvalokahitasukhāya sarvasattvadhātuparitrāṇāya sarvabuddhadharmapratilambhāya
anuttarāyāṃ samyaksaṃbodhau cittamutpāditam| sulabdhāste kulaputra lābhāḥ, svāgataśca
tvaṃ manuṣyapratilambhaḥ| sujīvitaṃ te jīvalokeṣu| ārādhitaśca te buddhotpādaḥ| sudṛṣṭaśca
te mañjuśrīḥ kalyāṇamitram| subhājanatā ca te saṃtānasya| svabhiṣyanditaśca tvaṃ kuśalamūlaiḥ|
sūpastabdhaśca śukladharmaiḥ| suviśodhitā ca te udārādhimuktikalyāṇādhyāśayatā|
samanvāhṛtaścāsi sarvabuddhaiḥ| suparigṛhītaśca tvaṃ kulaputra kalyāṇamitraiḥ, yena te'dhyāśayena
anuttarāyāṃ samyaksaṃbodhau cittamutpāditam| tatkasya hetoḥ? bodhicittaṃ hi kulaputra
bījabhūtaṃ sarvabuddhadharmāṇām| kṣetrabhūtaṃ sarvajagacchukladharmavirohaṇatayā, dharaṇibhūtaṃ
sarvalokapratiśaraṇatayā, vāribhūtaṃ sarvakleśamalanirdhāvanatayā, vāyubhūtaṃ
sarvalokāniketatayā, agnibhūtaṃ sarvadṛṣṭyupādānakakṣanirdahanatayā, sūryabhūtaṃ sarvasattvabhavanāvabhāsanatayā,
candrabhūtaṃ śukladharmamaṇḍalaparipūraṇatayā, pradīpabhūtaṃ dharmālokakaraṇatayā,
cakṣurbhūtaṃ samaviṣamasaṃdarśanatayā, mārgabhūtaṃ sarvajñatānagarapraveśanatayā,
tīrthabhūtaṃ kutīrthavivarjanatayā, yānabhūtaṃ sarvabodhisattvābhirohaṇatayā, dvārabhūtaṃ
sarvabodhisattvacaryāmukhapraveśanatayā, vimānabhūtaṃ samādhibhāvanādhyāśanatayā,
udyānabhūtaṃ dharmaratyanubhāvanatayā, layanabhūtaṃ sarvajagatparitrāṇatayā, pratiśaraṇabhūtaṃ
sarvalokahitavahanatayā, niśrayabhūtaṃ sarvabodhisattvacaraṇatayā, pitṛbhūtaṃ sarvabodhisattvārakṣaṇatayā,
janayitrībhūtaṃ sarvasattvānām, dhātrībhūtaṃ sarvataḥ paripālanatayā,
rājabhūtaṃ sarvaśaikṣāśaikṣapratyekabuddhacittābhibhavanatayā, adhipatibhūtaṃ sarvapraṇidhānaviśiṣṭatayā,
mahāsāgarabhūtaṃ sarvaguṇaratnasamavasaraṇatayā, mahāmerubhūtaṃ sarvasattvasamacittatayā,
cakravālabhūtaṃ sarvalokapratiśaraṇatayā, himavadbhūtaṃ jñānauṣadhivivardhanatayā,
gandhamādanabhūtaṃ sarvaguṇagandhāśrayatayā, gaganabhūtaṃ mahāguṇavistīrṇatayā,
padmabhūtaṃ sarvalokadharmānupaliptatayā, nāgabhūtaṃ dāntājāneyatayā, ājāneyāśvabhūtaṃ
sarvakhaṭuṅkatāvigatatayā, sārathibhūtaṃ mahāyānapratilayanapūrvaṃgamanatayā, bhaiṣajyabhūtaṃ
kleśavyādhicikitsanatayā, pātālabhūtaṃ sarvākuśaladharmaparyavadānakaraṇatayā, vajrabhūtaṃ
sarvadharmanirvedhanatayā, gandhakaraṇḍakabhūtaṃ guṇagandhakaraṇatayā, mahāpuṣpabhūtaṃ
sarvalokābhirucitadarśanatayā, himacandanabhūtaṃ rāgasaṃtāpaprahlādanatayā, kalāpabhūtaṃ
sarvadharmadhātuspharaṇatayā, sudarśanamahābhaiṣajyarājabhūtaṃ sarvakleśavyādhinirghātanatayā,
vigamabhaiṣajyabhūtaṃ sarvānuśayaśalyasamuddhātanatayā, indrabhūtaṃ sarvendriyādhipateyatayā,
vaiśravaṇabhūtaṃ sarvadāridryasamucchedanatayā, śrībhūtaṃ sarvaguṇālaṃkāratayā,
vibhūṣaṇabhūtaṃ sarvabodhisattvopaśobhanatayā, kalpoddāhāgnibhūtaṃ sarvaduṣkṛtanirdahanatayā,
anirvṛttamūlamahābhaiṣajyarājabhūtaṃ sarvabuddhadharmavivardhanatayā, nāgamaṇibhūtaṃ sarvakleśaviṣanivartanatayā,
udakaprasādamaṇiratnabhūtaṃ sarvakāluṣyāpanayanatayā, cintāmaṇirājabhūtaṃ
sarvārthasaṃsādhanatayā, bhadraghaṭabhūtaṃ sarvābhiprāyaparipūraṇatayā, kāmaṃdadavṛkṣabhūtaṃ
sarvaguṇālaṃkārābhipravarṣaṇatayā, haṃsalakṣaṇavastrabhūtaṃ sarvasaṃsāradoṣāsaṃsṛṣṭatayā,
karpāsatantubhūtaṃ prakṛtiprabhāsvaratayā, lāṅgalabhūtaṃ sattvāśayakṣetraviśodhanatayā,
nārācabhūtaṃ satkāyadharmanistāḍanatayā, bāṇabhūtaṃ duḥkhalakṣyanirvedhanatayā,
śaktibhūtaṃ kleśaśatruvijayāya, varmabhūtamayoniśomanaskārasaṃchādanatayā, khaṅgabhūtaṃ
kleśaśiraḥprapātanatayā, asipatrabhūtaṃ mānamadadarpasaṃnāhacchedanatayā, kṣuraprabhūtamanuśayadharmanirvedhanatayā,
śūradhvajabhūtaṃ mānadhvajaprapātanatayā, śastrabhūtamajñānataruprapātanatayā,
kuṭhārabhūtaṃ duḥkhavṛkṣasaṃchedanatayā, praharaṇabhūtaṃ sarvopadravaparitrāṇatayā,
hastabhūtaṃ pāramitāśarīraparipālanatayā, caraṇabhūtaṃ sarvaguṇajñānapratiṣṭhānatayā,
śalākībhūtamavidyākośapaṭalapariśodhanatayā, ābṛṃhaṇabhūtaṃ satkāyaśalyasamābṛṃhaṇatayā,
eṣaṇībhūtamanuśayakaṇṭakakarṣaṇatayā, mitrabhūtaṃ saṃsārabandhanaparimokṣaṇatayā, dravyabhūtaṃ
sarvānarthapratibādhanatayā, śāstṛbhūtaṃ sarvabodhisattvacaryāniryāṇapathābhijñatayā,
nidhānabhūtamakṣayapuṇyatayā, utsabhūtamakṣayajñānatayā, ādarśamaṇḍalabhūtaṃ sarvadharmamukhapratibhāsasaṃdarśanatayā,
puṇḍarīkabhūtamanāvilatayā, mahānadībhūtaṃ pāramitāsaṃgrahavastusrotaḥpravahanatayā,
mahābhūjagendrabhūtaṃ dharmameghābhipravarṣaṇatayā, jīvitendriyabhūtaṃ
sarvabodhisattvamahākaruṇāsaṃdhāraṇatayā, amṛtabhūtamamaradhātusaṃprāpaṇatayā,
samantapāśajālabhūtaṃ sarvavineyasattvasaṃgrahākarṣaṇatayā, gandhakaraṇḍabhūtaṃ sarvaguṇagandhādhāraṇatayā,
agadabhūtamatyantārogyakaraṇatayā, prativiṣabhūtaṃ kāmarativiṣanirviṣīkaraṇatayā,
mantradhāraṇībhūtaṃ sarvāyoniśoviṣaparyādānatayā, vātamaṇḍalībhūtaṃ sarvāvaraṇanivaraṇabṛṃhaṇatayā,
ratnadvīpabhūtaṃ sarvabodhipakṣyadharmaratnākaratayā, gotrabhūtaṃ sarvaśukladharmasaṃbhāvanatayā,
ākarabhūtaṃ sarvaguṇadharmāyadvāratayā, pattanabhūtaṃ sarvabodhisattvavaṇiksaṃsevanatayā,
rasadhātubhūtaṃ sarvakarmakleśāvaraṇasaṃśodhanatayā, madhukalpabhūtaṃ
sarvajñatāsaṃbhāraparipūraṇatayā, mārgabhūtaṃ sarvabodhisattvasarvajñatāpuropagamanatayā,
bhājanabhūtaṃ sarvaśukladharmasaṃdhāraṇatayā, vṛṣṭibhūtaṃ kleśarajaḥpraśamanatayā,
pratiṣṭhānabhūtaṃ sarvabodhisattvavyavasthānanirdeśanatayā, ayaskāntabhūtaṃ śrāvakavimuktyasaṃśleṣaṇatayā,
vaiḍūryabhūtaṃ svabhāvavimalatayā, indranīlabhūtaṃ sarvaśrāvakapratyekabuddhasarvalokajñānaparyādānābhibhavanatayā,
yāmabherībhūtaṃ kleśaprasuptasattvaprabodhanatayā,
prasannodakabhūtamanāvilatayā, jāmbūnadasuvarṇālaṃkārabhūtaṃ sarvasaṃskṛtāvacarakuśalamūlopacayajihmīkaraṇatayā,
mahāśailendrarājabhūtaṃ sarvatrailokyācyutatayā, trāṇabhūtaṃ
śaraṇagatāparityāgitayā, arthabhūtamarthaprativahanatayā, cittabhūtaṃ hṛdayasaṃtuṣṭikaraṇatayā,
yajñopakaraṇabhūtaṃ sarvajagatsaṃtarpaṇatayā, buddhibhūtaṃ sarvajagaccittajyeṣṭhaśreṣṭhatayā,
nidhānabhūtaṃ sarvabuddhadharmodgrahaṇatayā, uddānabhūtaṃ sarvabodhisattvacaryāpraṇidhānasaṃgrahaṇatayā,
pālakabhūtaṃ sarvalokānupālanatayā, ārakṣakabhūtaṃ sarvapāpavinivartanatayā,
indrajālabhūtaṃ kleśāsurākarṣaṇatayā, varuṇapāśabhūtaṃ vineyākarṣaṇatayā, indrāgnibhūtaṃ
sarvavāsanānuśayakleśanirdahanatayā, caityabhūtaṃ sadevamānuṣāsurasya lokasya|
iti hi kulaputra bodhisattvaścānyaiścāpramāṇairguṇaviśeṣaiḥ samanvāgataḥ| saṃkṣiptena kulaputra
yāvantaḥ sarvabuddhadharmāḥ sarvabuddhaguṇāśca, tāvanto bodhicittaguṇāśca tāvanto bodhicittaguṇānuśaṃsā
anugantavyāḥ| tatkasya hetoḥ? ataḥ prabhavati sarvabodhisattvacaryāmaṇḍalam|
ato niryānti atītānāgatapratyutpannāḥ sarvatathāgatāḥ| tasmāttarhi kulaputra yena anuttarāyāṃ
samaksaṃbodhau cittamutpāditam, so'pramāṇaguṇasamudito bhavati sarvajñatācittādhyāśayasusaṃgṛhītatvāt||tadyathāpi
nāma kulaputra, astyabhayā nāmauṣadhiḥ| tayā pañca bhayāni
na bhavanti| tadyathā-agninā na dahyate, viṣasya na ākramati, śastreṇa na kṣaṇyate, udakena
nohyate, dhūmena na mriyate| evameva kulaputra sarvajñatācittauṣadhiparigṛhīto bodhisattvo
rāgāgninā na dahyate, viṣayaviṣamasya nākramati, kleśaśastreṇa na kṣaṇyate, bhavaughena
nohyate, saṃkalpadhūmena na mriyate| tadyathā kulaputra astyanirmuktā nāmauṣadhiḥ| tayā
gṛhītayā sarvaparopakramabhayāni na bhavanti| evameva bodhicittajñānauṣadhiparigṛhītasya
bodhisattvasya sarvasaṃsāropakramabhayāni na bhavanti| tadyathā kulaputra, asti maghī nāmauṣadhiḥ|
tayā gṛhītayā gandhenaiva sarvāśīviṣāḥ palāyante| evameva bodhicittagandhenaiva
sarvakleśāśīviṣāḥ palāyante| tadyathā kulaputra aparājitabhaiṣajyagṛhītaḥ puruṣo'jayo bhavati
sarvaśatrumaṇḍalena, evameva sarvajñatācittāparājitabhaiṣajyagṛhīto bodhisattvo durgharṣo
bhavati sarvamārapratyarthikamaṇḍalena| tadyathā kulaputra asti vigamo nāma bhaiṣajyam|
tena sarvaśalyāḥ patanti| evameva bodhicittavigamabhaiṣajyaparigṛhītasya bodhisattvasya
sarvarāgadoṣamohadṛṣṭiśalyāḥ patanti|tadyathā kulaputra asti sudarśano nāma mahābhaiṣajyarājaḥ|
tadgṛhītaḥ sarvavyādhīnnirghātayati| evameva bodhicittasudarśanamahābhaiṣajyarājagṛhīto
bodhisattvaḥ sarvakleśājñānavyādhīnnirghātayati| tadyathā kulaputra asti saṃtāno nāma
mahābhaiṣajyavṛkṣaḥ| tasya sahanipātitā tvak sarvavraṇān saṃrohayati, yathotpāṭitāsya tvak
saṃbhavati| evameva bodhisattvabījasaṃbhūtaḥ sarvajñatāsaṃtānavṛkṣaḥ sahadarśanena śrāddhānāṃ
kulaputrāṇāṃ karmakleśavraṇān saṃrohayati| sa ca sarvajñatāvṛkṣaḥ sarvalokena akṣato'nupahataḥ|
tadyathā kulaputra astyanirvṛttamūlā nāma mahābhaiṣajyajātiḥ, yasyāḥ prabhāvena
sarvajambudvīpakā vṛkṣā sarvā vivardhante, evameva bodhicittanirvṛttamūlamahābhaiṣajyaprabhāvena
sarvaśaikṣāśaikṣapratyekabuddhabodhisattvadharmataravo vivardhante| tadyathā kulaputra
asti ratilambhā nāmauṣadhiḥ| sā yasya śarīragatā bhavati, tasya kāyacittakalyatā jāyate|
evameva sarvajñatācittotpādaratilambhauṣadhiḥ sarvabodhisattvānāṃ kāyacittakalyatāṃ saṃjanayati|
tadyathā kulaputra asti smṛtilabdhā nāmauṣadhiḥ| tayā cittasmṛtirviśudhyati| evameva
sarvajñatācittotpādasmṛtilambhauṣadhirbodhisattvānāṃ sarvabuddhadharmānāvaraṇasmṛtiviśuddhaye
saṃvartate| tadyathā kulaputra asti mahāpadmā nāmauṣadhiḥ| tayā kalpamāyuḥpramāṇaṃ
bhavati| evameva bodhicittamahādharmauṣadhiprasito bodhisattvo'saṃkhyeyakalpāyurvaśitāprāpto
bhavati| tadyathā kulaputra asti adṛśyā nāmauṣadhiḥ| tayā gṛhītayā sarvamanuṣyāmanuṣyairna
dṛśyate| evameva bodhicittādṛśyamahauṣadhigṛhīto vyavakīrṇavihārī bodhisattvaḥ sarvamāraviṣaye
na dṛśyate| tadyathā kulaputra asti sarvamaṇiratnasamuccayaṃ nāma mahāmaṇiratnarājaṃ
mahāsamudre| tasya anyalokadhātvasaṃkrāntasya asthānamanavakāśo yanmahāsamudrasya
sarvakalpoddāhāgninā śakyaṃ tālamātramapi pariśoṣayitum| evameva sarvajñatācittotpādasarvamaṇiratnasamuccayamahāmaṇiratnarājādhyāśayasaṃtānagatānāṃ
bodhisattvānāmasthānamanavakāśo
yadekakuśalamapi sarvajñatāpariṇāmitaṃ praṇaśyet nedaṃ sthānaṃ vidyate| utsṛṣṭe ca punaḥ sarvajñatācittotpāde
sarvakuśalamūlānyupaśuṣyanti| tadyathā asti sarvaprabhāsasamuccayaṃ nāma
mahāmaṇiratnam| tena kaṇṭhāvasaktena sarvamaṇiratnālaṃkārā jihmībhavanti|evameva bodhisattvasarvaprabhāsasamuccayamahāmaṇiratnāśayālaṃkārāvabaddho
bodhisattvaḥ sarvaśrāvakapratyekabuddhacittotpādaratnālaṃkārānabhibhavati|
tadyathā kulaputra asti udakaprasādakaṃ mahāmaṇiratnam|
tadvāriprakṣiptaṃ sarvakardamakāluṣyaṃ prasādayati| evameva bodhicittodakaprasādakamahāmaṇiratnaṃ
sarvakleśakardamakāluṣyaṃ prasādayati| tadyathā kulaputra udakasaṃvāsamaṇiratnāvabaddhaḥ
kaivarta udake na mriyate, evameva sarvajñatācittodakasaṃvāsamaṇiratnagṛhīto
bodhisattvaḥ sarvasaṃsārasāgare na mriyate| tadyathā kulaputra asti nāgamaṇivarmamahāratnam|
tena sahagate kaivartādayo jalajīvinaḥ sarvanāgabhavanāni praviśanto'dhṛṣyā bhavanti
sarvanāgoragaiḥ| evameva sarvajñatācittotpādajñānanāgamaṇidharmadhārī bodhisattvaḥ sarvakāmadhātubhavanāni
praviśanna kṣaṇyate| tadyathā kulaputra śakrābhilagnamaṇiratnāvabaddhaḥ
śakro devarājo sarvadevagaṇānabhibhavati, evameva sarvajñatācittaśakrābhilagnamahāmaṇiratnarājapraṇidhimakuṭāvabaddho
bodhisattvaḥ sarvatraidhātukamabhibhavati| tadyathā kulaputra
cintārājamahāmaṇiratnagṛhītaḥ puruṣaḥ sarvadāridryānna bibheti, evameva sarvajñatācittotpādacintārājamahāmaṇiratnagṛhīto
bodhisattvaḥ sarvopakaraṇajīvikābhayebhyo na bibheti| tadyathā
kulaputra sūryakāntamaṇiratnaṃ sūryadarśitamagniṃ pramuñcati, evameva sarvajñatācittotpādasūryakāntamaṇiratnaṃ
prajñāratnaraśmisaṃsṛṣṭaṃ jñānāgniṃ pramuñcati| tadyathā kulaputra
candrakāntaṃ nāma mahāmaṇiratnaṃ candrābhayā spṛṣṭamudakadhārāṃ pramuñcati, evameva bodhicittotpādacandrakāntamahāmaṇiratnaṃ
kuśalamūlapariṇāmanācandraprabhāspṛṣṭaṃ sarvakuśalamūlapraṇidhitoyadhārāḥ
pramuñcati| tadyathā kulaputra cintārājamaṇimakuṭāvabaddhānāṃ mahānāgarājānāṃ
nāsti paropakramabhayam, evameva bodhicittamahākaruṇācintārājamaṇimakuṭāvabaddhānāṃ
nāsti durgatyapāyopasaṃkramabhayam|tadyathāpi nāma kulaputra jagadvyūhagarbhaṃ nāma mahāmaṇiratnaṃ
sarvasattvābhiprāyaparipūraṇatayā na kadācitkṣayamupaiti, evameva bodhisattvacittotpādasarvajagadvyūhagarbhamahāmaṇiratnaṃ
sarvasattvābhiprāyabodhipraṇidhiparipūraṇatayā
na kadācitkṣayamupaiti| tadyathā kulaputra rājñaścakravartino mahāmaṇiratnaḥ sa tamondhakāravidhamaṃ
gacchati, antaḥpuramadhyagataṃ ca prabhāsayati, evameva sarvajñatācittotpādacakravartimahāmaṇiratnaṃ
sarvamavidyāndhakāravidhamaṃ sattvagatiṣu gacchati, kāmadhātusthitaṃ
ca mahājñānālokamavamuñcati| tadyathā kulaputra ye indranīlamahāmaṇiratnābhayā spṛśyante,
sarve te indranīlamahāmaṇiratnavarṇā bhavanti, evameva sarvajñatācittotpādendranīlamahāmaṇiratnaṃ
yeṣu vicāryate preṣyate, yāni ca kuśalamūlāni sarvajñatācittotpādena pariṇamyante,
tāni sarvāṇi sarvajñatāmahāmaṇiratnavarṇāni bhavanti| tadyathā kulaputra vaiḍūryamaṇiratnaṃ
varṣaśatasahasramapi amedhyamadhyagataṃ tiṣṭhat sarvadaurgandhyena sārdhaṃ na saṃvasati,
evameva sarvajñatācittotpādātyantavimalaviśuddhaprabhamaṇiratnaṃ sarvapṛthagjanaśaikṣāśaikṣapratyekabuddhaguṇaratnākarānabhibhavati|
tadyathā kulaputra ekamāgneyaṃ nāma mahāmaṇiratnaṃ
sarvatamondhakāraṃ vidhamati, evameva ekasarvajñatācittotpādāgneyamahāmaṇiratnaṃ
vipaśyanāsaṃprayuktaṃ yoniśo manasikārataḥ sarvamajñānatamondhakāraṃ vidhamati| tadyathā
kulaputra mahāsamudre potāropitamanardhyeyamaṇiratnaṃ vaṇigghastagataṃ nagarapratiṣṭhāni
kācamaṇiśatasahasrāṇyabhibhavati varṇataśca āyataśca, evameva saṃsāramahāsamudragatamapi sarvajñatācittotpādānarghamahāmaṇiratnaṃ
praṇidhipotāropitaṃ prathamacittotpādikabodhisattvādhyāśayasaṃtānagatamaprāptameva
sarvajñatānagaraṃ vimuktinagaraṃ praviṣṭān sarvaśrāvakapratyekabuddhakācamaṇikānabhibhavati|
tadyathāsti vaśirājaṃ nāma maṇiratnaṃ yajjambudvīpagatameva
catvāriṃśadyojanasahasrasthitānāṃ candrasūryamaṇḍalānāṃ bhavanavimānapratibhāsavyūhān
saṃdarśayati, evameva sarvaguṇapariśodhitaṃ sarvajñatācittotpādavaśirājamaṇiratnaṃ saṃsāragatameva
dharmadhātugaganagocarāṇāṃ tathāgatamahājñānasūryacandramasāṃ sarvabuddhaviṣayamaṇḍalapratibhāsavyūhān
saṃdarśayati|tadyathā kulaputra yāvaccandrasūryamaṇḍalāni prabhayāvabhāsayanti,
atrāntare ye keciddhanadhānyaratnajātarūparajatapuṣpagandhamālyavastraparibhogāḥ,
sarve te vaśirājamaṇiratnasya mūlyaṃ na kṣamante, evameva yāvat tryadhvasu sarvajñajñānaṃ
dharmadhātuviṣayamavabhāsayati, atrāntare yāni kāniciddevamanuṣyasarvaśrāvakapratyekabuddhakuśalāni
sāsravāṇyanāsravāṇi vā, sarvāṇi tāni bodhicittotpādavaśirājamahāmaṇiratnasya
mūlyaṃ na kṣamante| tadyathā kulaputra asti sāgaravyūhagarbhaṃ nāma mahāmaṇiratnaṃ yatsarvamahāsāgaravyūhān
saṃdarśayati, evameva bodhicittotpādasāgaravyūhagarbhamahāmaṇiratnaṃ
sarvajñajñānaviṣayasāgaravyūhaṃ saṃdarśayati| tadyathā kulaputra cintārājamaṇiratnaṃ sthāpayitvā
nāsti kiṃcitprativiśiṣṭataraṃ divyena jāmbūnadasuvarṇena, evameva sarvajñajñānacintārājamahāmaṇiratnaṃ
sthāpayitvā nāsti kiṃcitprativiśiṣṭataraṃ bodhicittotpādadivyajāmbūnadasuvarṇena|
tadyathā kulaputra nāgamaṇḍalasiddha āhituṇḍikaḥ sarvanāgoragān vaśe sthāpayati,
evameva sarvajñatācittotpādapratipattināgamaṇḍalasiddho bodhisattvāhituṇḍikaḥ sarvakleśanāgoragān
vaśe sthāpayati| tadyathā kulaputra praharaṇagṛhītaḥ śūro durgharṣo bhavati śatrumaṇḍalena,
evameva sarvajñatācittotpādapraharaṇagṛhīto bodhisattvo durgharṣo bhavati sarvakleśaśatrumaṇḍalena|tadyathā
kulaputra divyoragasāracandanasya ekacūrṇadhāraṇaṃ sāhasraṃ
lokadhātuṃ gandhena spharati, karṣapramāṇaṃ sarvatrisāhasre lokadhāturatnaparipūrṇena mūlyaṃ
na kṣamate, evameva sarvajñatācittotpādadivyoragasāracandanasyaikādhyāśayadhātuḥ sarvadharmadhātuṃ
guṇagandhena spharati, sarvaśaikṣāśaikṣapratyekabuddhacittāni cābhibhavati| tadyathā
kulaputra himavaccandanaṃ nāma mahācandanaratnaṃ sarvadāhaṃ praśamayati, sarvaṃ cāśrayaṃ
śītalīkaroti, evameva sarvajñatācittotpādahimavaccandanaratnaṃ sarvakleśasaṃkalparāgadoṣamohadāhaṃ
praśamayati, jñānāśrayaṃ ca prahlādayati| tadyathā kulaputra ye sumeruṃ parvatarājamupasaṃkrāmanti,
sarve te ekavarṇā bhavanti yaduta suvarṇavarṇāḥ, evameva ye sarvajñatācittotpādasamān
bodhisattvānupasaṃkrāmanti, sarve te ekavarṇā bhavanti yaduta sarvajñatāvarṇāḥ|
tadyathā kulaputra yaḥ pāriyātrakasya kovidārasya cchavigandhaḥ pravāti, sa sarvajambudvīpe
sarvavārṣikājātisumanādīnāṃ puṣpajātīnāṃ na saṃvidyate, evameva yo bodhisattvasya
sarvajñatācittotpādabījapraṇidhivṛkṣaguṇajñānatvaco gandhaḥ pravāti, sa sarvapratyavarakuśalamūlānāṃ
sarvaśrāvakapratyekabuddhavārṣikājātisumanānāmanāsravaśīlasamādhiprajñāvimuktivimuktijñānadarśanānāṃ
na saṃvidyate| tadyathā kulaputra pāriyātrakasya kovidārasya śuṅgībhūtasya
veditavyaṃ bahūnāṃ puṣpaśatasahasrāṇāmāyadvāraṃ bhaviṣyatīti, evameva sarvajñatācittotpādapāriyātrakavṛkṣasya
kuśalamūlaśuṅgībhūtasya veditavyamasaṃkhyeyānāṃ devamanuṣyāṇāṃ
sāsravanāsravabodhikusumāyadvāraṃ bhaviṣyatīti| tadyathā kulaputra yaḥ ekadivasaparibhāvitasya
pāriyātrakusumairvastrasya tailasya vā gandhaḥ pravāti, sa divasatasahasraparibhāvitasya
campakavārṣikāsumanābhivastrasya vā tailasya vā na saṃvidyate|evameva ya ekajanmaparibhāvitasya
sarvajñatācittasaṃtānasya bodhisattvaguṇajñānagandho daśasu dikṣu sarvabuddhapādamūleṣu
pravāti, sa kalpaśatasahasraparibhāvitānāṃ sarvaśrāvakapratyekabuddhacittānāmanāsravakuśaladharmajñānagandho
na saṃvidyate| tadyathā kulaputra asti nālīkerī nāma vṛkṣajātiḥ
udyatake samudre saṃbhūtā| sā mūlata upādāya yāvatpuṣpaphalaparyantātsarvakālaṃ sarvasattvānāṃ
na kadācinnopajīvyā bhavati| evameva mahākaruṇāpraṇidhimūlasaṃjāto bodhisattvasya
prathamasarvajñatācittotpādo yāvatsaddharmasthitiparyavasānāt sadevakasya lokasya na kadācinnopajīvyo
bhavati| tadyathā kulaputra asti hāṭakaprabhāsaṃ nāma rasajātam| tasya ekapalaṃ
lohapalasahasraṃ svarṇīkaroti| na ca tadrasapalaṃ śakyaṃ tena lohapalasahasreṇa paryādātuṃ
na lohīkartum| evameva ekasarvajñatācittotpādarasadhātuḥ kuśalamūlapariṇāmanājñānasaṃgṛhītaḥ
sarvakarmakleśāvaraṇalohāni paryādāya sarvadharmān sarvajñatāvarṇān karoti| na ca
sarvajñatācittotpādarasadhātuḥ śakyaṃ sarvakarmakleśalohaiḥ saṃkleśayituṃ paryādātuṃ vā|
tadyathā kulaputra kiyatparītto'pyagniryāvadupādānaṃ labhate tāvatīṃ jvālāṃ pramuñcati, evameva
kiyatparītto'pi sarvajñatācittotpādāgnirārambaṇavyavakīrṇatayā yāvat saṃbhāropādānaṃ
labhate, tāvadvivardhate jñānārciḥpramocanatayā| tadyathā kulaputra ekasmātpradīpādanekāni
pradīpakoṭīśatasahasrāṇyādīpyante, akṣaya eva pradīpo bhavatyaparyādattaḥ sarvapradīpaniryāṇaiḥ
evameva ekasmātsarvajñatācittotpādapradīpādatītānāgatapratyutpannānāṃ sarvatathāgatānāṃ
sarvajñatācittotpādapradīpānāṃ dīpyamānānāmakṣaya eva sa ekaḥ sarvajñatācittotpādapradīpo'vabhāti
aparyādattaḥ sarvajñatācittotpādapradīpaniryāṇaiḥ| tadyathā kulaputra ekaḥ
pradīpo yādṛśe gṛhe vātāyane vā praveśyate, sahapraveśito varṣasahasrasaṃcitamapi tamondhakāraṃ
vidhamati avabhāsaṃ ca karoti, evameva ekasarvajñatācittotpādapradīpo yādṛśe sattvāśayagṛhagahane'vidyātamondhakārānugate
praveśyate, sa sahapraveśito'nabhilāpyakalpaśatasahasrasaṃcitamapi
kleśāvaraṇatamondhakāraṃ vidhamati, jñānālokaṃ ca saṃjanayati| tadyathā kulaputra
yādṛśī pradīpavartirbhavati tādṛśaṃ pradīpo'vabhāsaṃ karoti, yāvāṃśca snehasaṃcayo
bhavati tāvaddīpyate|evameva yasya bodhisattvasya yādṛśī praṇidhānavartiviśeṣatā bhavati,
tādṛśaṃ sarvajñatācittotpādapradīpo dharmadhātvavabhāsaṃ karoti| yāvacca mahākaruṇācaryāsnehasaṃcayo
bhavati, tāvatsattvavinayakṣetraviśuddhibuddhakāryaprabhāvanā bhavati| tadyathā
kulaputra divyajāmbūnadasuvarṇālaṃkāro vaśavartino devarājasya mūrdhnāvabaddho'saṃhāryo bhavati
sarvakāmāvacarairdevaputraiḥ, evameva pratipattiguṇapratiṣṭhitaḥ sarvajñatācittotpādadivyajāmbūnadasuvarṇālaṃkāro'vinivartanīyānāṃ
bodhisattvānāṃ mahāpraṇidhānamūrdhnāvabaddho'saṃhāryo
bhavati sarvabālapṛthagjanaśaikṣāśaikṣapratyekabuddhaiḥ| tadyathā kulaputra siṃhasya
mṛgarājasya nādena acirajātāḥ siṃhapotāḥ puṣyanti, sarvamṛgāśca vilayaṃ gacchanti,
evameva tathāgatapuruṣasiṃhasya bodhicittasaṃvarṇanasarvajñatānādena prayuktena sarvādikarmikabodhisattvasiṃhapotāḥ
puṣyanti buddhadharmaiḥ, sarvopalambhasaṃniśritāśca sattvā vilayaṃ
gacchanti| tadyathā kulaputra siṃhasnāyukṛtavīṇātantrīśabdena sarvavīṇātantryaḥ saṃchidyante,
evameva pāramitāśarīratathāgatasiṃhabodhicittotpādasnāyutantrīguṇavarṇaśabdena sarvakāmaguṇarativīṇātantryaḥ
saṃchidyante, sarvaśrāvakapratyekabuddhacaryāguṇakathāśca saṃnirūdhyante|
tadyathā kulaputra gomahiṣyajākṣīrapūrṇamahāsamudre ekasiṃhadugdhabinduprakṣepeṇa
sarvakṣīrāṇyapakrāmanti, na saṃdhayati, evameva kalpaśatasahasrasaṃcitaḥ karmakleśakṣīramahāsamudraḥ
tathāgatamahāpuruṣasiṃhasarvajñatācittotpādadugdhaikabinduprakṣepeṇa sarvo'navaśeṣaḥ
kṣayaṃ gacchanti, sarvaśrāvakapratyekabuddhavimuktayaśca na saṃtiṣṭhante, na saṃvasati|
tadyathā kulaputra aṇḍakośādanirgatasya kalaviṅkapotasya yo nādabalaviśeṣaḥ sarvabalavegasaṃpannānāṃ
himavannivāsināṃ sarvapakṣigaṇānāṃ na saṃvidyate, evameva yaḥ saṃsārāṇḍakośagatasyādikarmikabodhisattvakalaviṅkapotasya
mahākaruṇābodhicittanādabalaviśeṣaḥ sarvaśrāvakapratyekabuddhānāṃ
na saṃvidyate| tadyathā kulaputra yo'cirajātasya mahāgaruḍendrapotasya
pakṣavātabalaparākramo nayanapariśuddhiguṇaśca, sa sarvaśarīrapravṛddhānāṃ tadanyeṣāṃ
pakṣiṇāṃ na saṃvidyate, evameva yaḥ prathamacittotpādikasya tathāgatamahāgaruḍendrasya kulagotrasaṃbhavasya
bodhisattvamahāgaruḍendrapotasya sarvajñatācittotpādabalaparākramo mahākaruṇādhyāśayanayanapariśuddhiguṇaśca,
sa kalpaśatasahasraniryātānāṃ sarvaśrāvakapratyekabuddhānāṃ
na saṃvidyate| tadyathā kulaputra mahāpuruṣahastagato nārācaḥ kiyaddṛḍhamapi varma
nirbhinatti, evameva dṛḍhavīryabodhisattvahastagataḥ sarvajñatācittotpādanārācaḥ sarvadṛṣṭyanuśayavarmāṇi
nirbhinatti| tadyathā kulaputra krodhāviṣṭasya mahānagnasya yāvallalāṭe piṭakāstiṣṭhanti,
tāvadaghṛṣyo bhavati sarvajambudvīpakairmanuṣyaiḥ, evameva mahāmaitrīmahākarūṇāviṣṭasya
bodhisattvamahānagnasya yāvadadhyāśayavadane sarvajñatācittotpādapiṭakā na
vigacchanti, tāvadaghṛṣyo bhavati sarvalokadhātuparyāpannaiḥ sarvamāraiḥ sarvakarmabhiśca|tadyathā
kulaputra yaḥ śikṣitasyeṣvastrāntevāsina iṣvastrajñāne kṛtābhyāsasya śilpasthānayogabalaviśeṣaḥ,
sa sarvaśikṣitasya iṣvastrācāryasya na saṃvidyate, evameva yaḥ sarvādikarmikasya
sarvajñatābhūmyā kṛtābhyāsasya bodhisattvājāneyasya praṇidhijñānādhimukticaryābalaviśeṣaḥ,
so'nutpāditabodhicittānāṃ sarvaśaikṣāśaikṣapratyekabuddhānāṃ ca na saṃvidyate| tadyathā
kulaputra iṣvastraṃ śikṣamāṇasya prathamaḥ padabandhayogyābhyāsaḥ pūrvaṃgamo bhavati
sarveṣvastrajñānasya, evameva bodhisattvasya sarvajñabhūmau śikṣamāṇasya prathamaṃ sarvajñatācittādhyāśayasaṃprasthānaṃ
pūrvagamaṃ bhavati sarvabuddhadharmādhigamāya| tadyathā kulaputra
māyākārasya māyāgataviṣayaṃ saṃdarśayamānasya prathamamantrapadasiddhyabhinirhārameva
manasikurvāṇasya sarvakriyāsiddhirbhavati, evameva bodhisattvasya sarvabuddhabodhisattvaviṣayavikurvāḥ
saṃdarśayataḥ prathamacittotpādapraṇidhānābhinirhāra evotthāpako bhavati sarvabuddhabodhisattvaviṣayasya|
tadyathā kulaputra sarvamāyāvidyāmantrāścārūpiṇo'nidarśanāḥ
sarvamāyānirmāṇarūpagatāni saṃdarśayanti cittotpādena, evameva sarvajñatācittotpādaścārūpyānidarśanaḥ
sarvadharmadhātuṃ viṭhapayati sarvaguṇālaṃkāravyūhaiścittotpādavaśitāmātreṇa|
tadyathā kulaputra mārjārasya sahadṛṣṭavicāramātreṇa sarvamūṣikā vilayamāpadyante, evameva
bodhisattvasya sarvajñatācittotpādādhyāśayaprayogavicāramātreṇa sarvakarmakleśā vilayamāpadyante|
tadyathā kulaputra jāmbūnadasuvarṇālaṃkāra ābaddhaḥ sarvābharaṇāni jihmīkaroti,
evameva bodhicittajāmbūnadasuvarṇālaṃkārādhyāśayāvabaddho bodhisattvaḥ sarvaśrāvakapratyekabuddhaguṇālaṃkārānabhibhavati
jihmīkaroti| tadyathā kulaputra ayaskāntarājasya kiyatparītto'pi
dhātuḥ sarvadṛḍhamāyasaṃ bandhanaṃ sphoṭayati, evameva kiyatparītto'pyadhyāśayotpāditaḥ
sarvajñatācittotpādadhātuḥ sarvadṛṣṭikṛtāvidyātṛṣṇābandhanāni sphoṭayati|tadyathā kulaputra
yatra yatraiva ayaskāntadhāturvicāryate, tatra tatraiva sarvāṇītarāṇyayāṃsi palāyante,
na tiṣṭhante na saṃdadhati| evameva yatra yatraiva sarvajñatācittotpādadhāturvicāryate
kārmeṣu vā kleśeṣu vā śrāvakapratyekabuddhavimuktau vā, tatastata eva karmakleśāḥ sarvaśrāvakapratyekabuddhavimuktayaśca
palāyante na tiṣṭhanti, na saṃdadhati| tadyathā kulaputra
makaraviddhāśritaḥ kaivartaḥ sarvodakaprāṇibhayavinirvṛto bhavatyanupaghātaśarīro makaramukhagato'pi,
evameva adhyāśayabodhicittaviddhāśrito bodhisattvaḥ sarvasaṃsārakarmakleśabhayavinivṛtto
bhavati sarvaśrāvakapratyekabuddhābhisamayāntaraprāptyanughātyo bhūtakoṭīsākṣātkriyāpraṇāśapathāpatanatayā|
tadyathā kulaputra amṛtapānapītaḥ puruṣaḥ sarvaparopakramairna
mriyate, evameva sarvajñatācittotpādāmṛtapānapīto bodhisattvaḥ sarvaśrāvakabhūmiṣu na mriyate,
na coparamati bodhisattvamahākaruṇāpraṇidhānāt| tadyathā kulaputra añjanasiddhaḥ puruṣaḥ
sarvamanuṣyabhavaneṣu cānuvicarati na ca sarvamanuṣyairdṛśyate, evameva bodhicittotpādaprajñāpraṇidhyupastabdho
bodhisattvaḥ sarvamāraviṣayeṣu cānuvicarati, sarvamāraiśca na
dṛśyate| tadyathā kulaputra mahārājasaṃniśritaḥ puruṣaḥ sarvaprākṛtajanāt na bibheti, evameva
sarvajñatācittotpādamahādharmarājasaṃniśrito bodhisattvaḥ sarvāvaraṇanivaraṇadurgatibhyo
na bibheti| tadyathā kulaputra parvatagṛheṣu sarvabhūmyantargatapānīyabhayānnāstyagnibhayam,
evameva bodhicittakuśalamūlābhiṣyanditasaṃtānasya bodhisattvasya nāsti śrāvakapratyekabuddhavimuktijñānāgnibhayam|
tadyathā kulaputra śūrasaṃniśritaḥ puruṣaḥ sarvaśatrubhyo na
bibheti, evameva sarvajñatācittotpādaśūrasaṃniśrito bodhisattvaḥ sarvaduścaritaśatrubhyo
na bibheti|tadyathā kulaputra vajrapraharaṇagṛhītaḥ śakro devendraḥ sarvāsuragaṇaṃ pramardayati,
evameva sarvajñatācittotpādadṛḍhādhyāśayavajrapraharaṇagṛhīto bodhisattvaḥ sarvamāraparapravādyasuragaṇaṃ
pramardayati| tadyathā kulaputra rasāyanopayuktaḥ puruṣo dīrghamāyuḥ
pālayati na ca durbalībhavati, evameva sarvajñatācittotpādarasāyanasaṃbhāraprayukto bodhisattvo'saṃkhyeyān
kalpān saṃsāre saṃsaranna parikhidyate, na ca saṃsāradoṣairlipyate| tadyathā
kulaputra sarvabhaiṣajyarasasaṃprayogeṣu pānīyaṃ pūrvaṃgamaṃ na kvacidduṣyati, evameva
sarvabodhisattvacaryāpraṇidhānasaṃbhārayogeṣu sarvajñatācittotpādaḥ pūrvaṃgamo bhavati,
na kvacidduṣyati| tadyathā kulaputra puruṣasya sarvakāryeṣu jīvitendriyaṃ pūrvaṃgamam, evameva
bodhisattvasya sarvabuddhadharmādāneṣu bodhicittaṃ pūrvaṃgamam| tadyathā kulaputra
jīvitendriyavimuktaḥ puruṣo nirupajīvyo bhavati mātāpitṛjñātivargasya sarvakarmāsamarthatvāt,
evameva sarvajñatācittotpādaviyukto bodhisattvaḥ sarvajñatāguṇanirupajīvyo bhavati sarvasattvānāṃ
buddhajñānapratilambhāsamarthatvāt| tadyathā kulaputra mahāsamudraḥ sarvaviṣairadūṣyo
bhavati, evameva sarvajñatācittotpādamahāsamudro'dūṣyo bhavati sarvakarmakleśaśrāvakapratyekabuddhacittotpādaviṣaiḥ|
tadyathā kulaputra sūryamaṇḍalamaparyantaḥ sarvatārāvabhāsaiḥ,
evameva sarvajñatācittotpādasūryamaṇḍalamaparyāpannaṃ bhavati, sarvaśrāvakapratyekabuddhatārānāsravaguṇānabhibhavati|
tadyathā kulaputra acirajāto rājaputro mūrdhaprāptān sarvavṛddhāmātyānabhibhavati
kulābhijātyādhipatyena, evameva acirotpāditabodhicittastathāgatadharmarājakulapratyājāta
ādikarmiko bodhisattvaściracaritabrahmacaryān vṛddhaśrāvakānabhibhavati
bodhicittamahākaruṇādhipatyena| tadyathā kulaputra kiyadvṛddhenāpyamātyena kiyadbālasyāpi
rājakumārasya praṇipatitavyam, na ca rājaputreṇa vṛddhāmātyasya gauravaṃ na karaṇīyam,
evameva kiyadvṛddhairapi ciracaritabrahmacaryaiḥ śrāvakapratyekabuddhairādikarmikasya
bodhisattvasya avanamitavyam, na ca bodhisattvena pratyekabuddheṣu gauravaṃ na karaṇīyam|tadyathā
kulaputra sarvāparibhūto rājaputro'virahito rājalakṣaṇena sarvāgratāprāptairapi
rājāmātyairna samo jātyadhyakṣatvāt, evameva kiyatkarmakleśopādānaparibhūta ādikarmiko bodhisattvaḥ
sarvajñatācittotpādalakṣaṇenāvirahitaḥ sarvāgraprāptairapi sarvaśrāvakapratyekabuddhairna
samo buddhakulādhipatyādhyakṣatvāt| tadyathā kulaputra pariśuddhamaṇiratnaṃ cakṣustimiradoṣeṇāpariśuddhamityābhāsamāgacchati,
evameva prakṛtipariśuddhaṃ sarvajñatācittotpādaratnaṃ
sattvā aśraddhānayanājñānatimiradoṣeṇāpariśuddhamiti saṃjānanti| tadyathā kulaputra
sarvavidyauṣadhisaṃgrahasaṃprayukto bhaiṣajyavigraho darśanasparśanasaṃvāsanaiḥ sattvānāṃ
vyādhīn śamayati, evameva sarvakuśalamūlopacayaprajñopāyavidyauṣadhisaṃgṛhītaṃ bodhicittasaṃprayuktaṃ
bodhisattvapraṇidhijñānaśarīraṃ śravaṇadarśanasaṃvāsanānusmṛtiprayogena sattvānāṃ
kleśavyādhīn praśamati| tadyathā kulaputra haṃsalakṣaṇaṃ vastraṃ sarvakardamadoṣairna
kliśyate, evameva bodhicittotpādahaṃsalakṣaṇavastraṃ saṃsārakleśakardamadoṣairna kliśyate|
tadyathā kulaputra mūrdhaśalyasaṃgṛhīto dāruvigraho na vikīryate, sarvakriyāścānubhavati,
evameva bodhicittotpādapraṇidhimūrdhaśalyasaṃgṛhītaṃ sarvajñatāpraṇidhijñānaśarīraṃ bodhisattvakriyāsamarthaṃ
bhavati, na ca vikīryate sarvajñatāpraṇidhiśarīratvāt| tadyathā kulaputra
śalyavimuktaṃ yantramakāryasamarthaṃ bhavati tānyeva dārupratyaṅgāni, evameva sarvajñatācittotpādādhyāśayaviyukto
bodhisattvo buddhadharmapariniṣpādanāsamartho bhavati, evaṃ
ca te bodhyaṅgasaṃbhārāḥ| tadyathā kulaputra rājñaścakravartino hastigarbhaṃ nāma kālāgaruratnam|tena
saha dhūpitamātraḥ sarvarājñaścaturaṅgabalakāyo vihāyase tiṣṭhati| evameva
sarvajñatācittotpādāgarudhūpitāni bodhisattvasya kuśalamūlāni sarvatraidhātukavyativṛttāni
bhavanti asaṃskṛtasarvatathāgatajñānagaganagocaraparyavasānāni| tadyathā kulaputra vajraṃ
netarādratnākarādutpadyate'nyatra vajrākarātsuvarṇākarādvā, evameva vajropamaḥ sarvajñatācittotpādaḥ|
sa netarātsattvāśayakuśalamūlaratnākarādutpadyate'nyatra sattvaparitrāṇamahākaruṇāvajrākarāt
sarvajñajñānādhyālambanamahāsuvarṇākarādvā| tadyathā kulaputra astyamūlā nāma
vṛkṣajātiḥ| tasya mūlapratiṣṭhānaṃ nopalabhyate sarvaśākhāpatrapalāśasaṃkusumitā ca vṛkṣeṣu
jālībhūtā ca saṃdṛśyate, evameva sarvajñatācittotpādasya mūlapratiṣṭhānaṃ nopalabhyate,
sarvapuṇyajñānābhijñāsaṃkusumitaścasa sarvalokopapattiṣu mahāpraṇidhānajālībhūtaḥ saṃdṛśyate|
tadyathā kulaputra vajraṃ netare bhājane tiṣṭhacchobhate, nāpi cchidraśuṣirabhājanena
śakyaṃ saṃdhārayitumanyatra acchidrabhāja'nena, evameva sarvajñatācittotpādavajraṃ na
hīnādhimuktikeṣu sattvabhājaneṣu matsariṣu duḥśīleṣu vyāpannacitteṣu kusīdeṣu muṣitasmṛtiṣu
duḥprajñeṣu śobhate, nādhyāśayavipannacalācalabuddhisarvabhājanena śakyaṃ saṃdhārayitumanyatra
bodhisattvādhyāśayaratnabhājanena| tadyathā kulaputra vajraṃ sarvaratnāni nirvidhyāti,
evameva sarvajñatācittotpādavajraṃ sarvadharmaratnāni nirvidhyati| tadyathā vajraṃ sarvaśailāni
bhinatti, evameva sarvajñatācittotpādavajraṃ sarvadṛṣṭigataśailāni bhinatti| tadyathā
kulaputra bhinnamapi vajraratnaṃ sarvaratnaprativiśiṣṭaṃ suvarṇālaṃkāramabhibhavati,
evameva āśayavipattibhinnamapi sarvajñatācittotpādavajraratnaṃ sarvaśrāvakapratyekabuddhaguṇasuvarṇālaṃkārānabhibhavati|
tadyathā kulaputra bhinnamapi vajraratnaṃ sarvadāridryaṃ vinivartayati,
evameva pratibhinnamapi sarvajñatācittotpādavajraratnaṃ sarvasaṃsāradāridryaṃ
vinivartayati| tadyathā kulaputra kiyatparītto'pi vajradhātuḥ sarvamaṇipāṣāṇabhedalakṣaṇaḥ,
evameva kiyatparīttārambaṇaprasṛto'pi sarvajñatācittotpādavajradhātuḥ sarvājñānabhedalakṣaṇaḥ|
tadyathā kulaputra vajraratnaṃ na prākṛtajanahastagataṃ bhavati, evameva sarvajñatācittotpādavajraratnaṃ
na prākṛtādhyāśayānāmitvarakuśalamūlānāṃ devamanuṣyāṇāṃ hastagataṃ
bhavati| tadyathā kulaputra ratnaparīkṣānabhijñaḥ puruṣo vajramaṇiratnaguṇānajānan nāsya
guṇaviśeṣamanubhavati, evameva duṣprajñajātīyaḥ puruṣapudgalo bodhisattvacittamahāprajñāvajraratnaguṇānabhijño
nāsya guṇaviśeṣamanubhavati|tadyathā kulaputra vajraṃ na śakyaṃ jarayitum,
evameva sarvajñatāhetubhūtaṃ bodhicittotpādavajraṃ na śakyaṃ jarayitum| tadyathā kulaputra
vajraṃ mahāpraharaṇaṃ na śakyaṃ mahānagnenāpi saṃdhārayitumanyatra mahānārāyaṇasthāmabalavegena,
evameva sarvajñatācittotpādamahāvajrapraharaṇaṃ na śakyaṃ sarvaśrāvakapratyekabuddhamahānagnairapi
saṃdhārayitumanyatra sarvajñatāhetubalopastabdhāpramāṇakuśalamūlamahānārāyaṇasthāmaprativiśiṣṭairmahāvabhāsaprāptairmahābodhisattvaiḥ|
tadyathā kulaputra yatra
sarvapraharaṇāni na prasahante tatra vajraṃ prasahate, na pratihanyate, evameva yatra sarvaśrāvakapratyekabuddhapraṇidhijñānapraharaṇāni
na prasahante sattvaparipākavinaye vā tryadhvakalpacaryāduḥkhasaṃvāse
vā, tatra sarvajñatācittotpādamahāvajrapraharaṇagṛhīto bodhisattvo'parikhinnamānasaḥ
prasahate, na pratihanyate| tadyathā kulaputra vajraṃ na śakyaṃ kenacitpṛthivī
pradeśena saṃdhārayitumanyatra vajratalena, evameva sarvaśrāvakapratyekabuddhairbodhisattvaniryāṇapraṇidhānasaṃbhāravajraṃ
na śakyaṃ saṃdhārayitumanyatrādhyāśayabodhicittotpādavajradṛḍhapṛthivītalena|
tadyathā kulaputra dṛḍhavajratalācchidrabhājanatvānmahāsamudre
pānīyaṃ na visarati, evameva bodhisattvavajrācchidradṛḍhatalapariṇāmanāpratiṣṭhitāni
bodhisattvasya kuśalamūlāni na kṣīyante sarvabhavopapattiṣu| tadyathā kulaputra vajratalapratiṣṭhitā
mahāpṛthivī na vidīryate na saṃsīdati, evameva bodhicittotpādavajradṛḍhatalapratiṣṭhitāni
bodhisattvapraṇidhānāni sarvatraidhātuke na vidīryante na saṃsīdanti| tadyathā
kulaputra vajramudakena na klidyate, evameva bodhicittotpādavajraṃ sarvakarmakleśodakena
sarvakarmasaṃvāsairna klidyate na svidyate| tadyathā kulaputra vajraṃ sarvāgnidāhairna dahyate
na saṃtapyate, evameva sarvajñatācittotpādavajraṃ sarvasaṃsāraduḥkhāgnidāhairna dahyate,
sarvakleśāgnitāpairna saṃtapyate| tadyathā kulaputra tathāgatānāmarhatāṃ samyaksaṃbuddhānāṃ
bodhimaṇḍe niṣīdatāṃ māraṃ yodhayatāṃ sarvajñatābhisaṃbuddhamānānāṃ nānyena pṛthivīpradeśena
śakyamāsanaṃ saṃdhārayitumanyatra trisāhasramahāsāhasravajranābhidharaṇitalena,
evameva bodhisattvānāmanuttarāyāṃ samyaksaṃbodhau praṇidadhatāṃ caryāṃ caratāṃ pāramitāḥ
paripūrayatāṃ kṣāntimavakrāmatāṃ bhūmiṃ pratilabhamānānāṃ kuśalamūlāni pariṇāmayatāṃ vyākaraṇaṃ
saṃpratīcchatāṃ sarvabodhisattvamārgasaṃbhāramupastambhayatāṃ sarvatathāgatānāṃ mahādharmameghān
saṃdhārayatāṃ te mahākuśalamūlabalādhānavegā nānyena cittena śakyāḥ saṃdhārayitumanyatra
sarvapraṇidhānajñānavajradṛḍhanābhinā sarvajñatācittotpādena|iti hi kulaputra
ebhiśca anyaiśca apramāṇairyāvadanabhilāpyānabhilāpyairguṇaviśeṣaiḥ samanvāgataḥ sarvajñatācittotpādaḥ|
te'pi sattvā evaṃguṇadharmasamanvāgatā bhūtāśca bhaviṣyanti ca, yairanuttarāyāṃ
samyaksaṃbodhau cittānyutpāditāni| tasmāttarhi kulaputra sulabdhāste lābhāḥ, yastvamanuttarāyāṃ
samyaksaṃbodhau cittamutpādya bodhisattvacaryāṃ parimārgasi eṣāṃ guṇānāṃ pratilābhāya||api
ca kulaputra yadvadasi-kathaṃ bodhisattvena bodhisattvacaryāyāṃ śikṣitavyam, kathaṃ
pratipattavyamiti| gaccha kulaputra, asya vairocanavyūhālaṃkāragarbhasya mahākūṭāgārasya
abhyantaraṃ praviśya vyavalokaya| atra jñāsyasi yathā bodhisattvacaryāyāṃ śikṣitavyam,
śikṣamāṇasya ca yādṛśī guṇapariniṣpattirbhavati||atha khalu sudhanaḥ śreṣṭhidārako maitreyaṃ
bodhisattvaṃ pradakṣiṇīkṛtvā evamāha-vivṛṇu ārya asya kūṭāgārasya dvāram| pravekṣyāmi|
atha khalu maitreyo bodhisattvo vairocanavyūhālaṃkāragarbhasya kūṭāgārasya dvāramūlamupasaṃkramya
dakṣiṇena pāṇinā acchaṭāśabdamakārṣīt| tasya dvāraṃ vivṛtamabhūt| sa āha-praviśa
kulaputra etatkūṭāgāram| atha khalu sudhanaḥ śreṣṭhidārakaḥ paramāścaryaprāptastatkūṭāgāraṃ
prāviśat| tasya samanantarapraviṣṭasya taddvāraṃ saṃvṛtamabhūt| so'drākṣīt taṃ kūṭāgāraṃ
vipulavistīrṇaṃ bahuyojanaśatasahasravistīrṇaṃ gaganatalāpramāṇaṃ samantādākāśadhātuvipulam
asaṃkhyeyacchatradhvajapatākālaṃkāram asaṃkhyeyaratnālaṃkāram| asaṃkhyeyamuktāhārapralambitālaṃkāram
asaṃkhyeyaratnahārapralambitālaṃkāram asaṃkhyeyalohitamuktāhārapralambitālaṃkāram
asaṃkhyeyasiṃhamuktāhārapralambitālaṃkāram asaṃkhyeyasiṃhadhvajālaṃkāram asaṃkhyeyacandrārdhacandrālaṃkāram
asaṃkhyeyavicitrapaṭṭadāmābhipralambitālaṃkāram asaṃkhyeyavividhapaṭṭapaṭṭālaṃkāram
asaṃkhyeyamaṇijālaprabhālaṃkāram asaṃkhyeyahemajālālaṃkāram asaṃkhyeyaratnapaṭṭālaṃkāramasaṃkhyeyaratnasuvarṇasūtrapratyuptālaṃkāram
asaṃkhyeyaghaṇṭāmadhuranirghoṣālaṃkāram
asaṃkhyeyaratnakiṅkiṇījālasamīritamanojñaśabdālaṃkāram asaṃkhyeyadivyapuṣpaughābhipravarṣaṇālaṃkāram
asaṃkhyeyadivyamālyadāmābhipralambitālaṃkāram asaṃkhyeyagandhaghaṭikānirdhūpitopacārālaṃkāram
asaṃkhyeyasuvarṇacūrṇasaṃpravarṣaṇālaṃkāram asaṃkhyeyaharmyajālālaṃkāram
asaṃkhyeyagavākṣālaṃkāram asaṃkhyeyatoraṇālaṃkāram asaṃkhyeyaniryūhālaṃkāram asaṃkhyeyādarśamaṇḍalaṃkāram
asaṃkhyeyaratneṣṭakānicitālaṃkāram asaṃkhyeyaratnabhittyalaṃkāram
asaṃkhyeyasthūṇālaṃkāram asaṃkhyeyaratnavastrameghālaṃkāram asaṃkhyeyaratnavṛkṣālaṃkāram
asaṃkhyeyaratnavedikālaṃkāram asaṃkhyeyaratnapathālaṃkāram asaṃkhyeyaratnacchadanasarvavyūhālaṃkāram
asaṃkhyeyabhūmitalapratiṣṭhānavicitravyūhālaṃkāram asaṃkhyeyaratnanicitaprāsādālaṃkāram
asaṃkhyeyaratnāsanālaṃkāram asaṃkhyeyamaṇikanyālaṃkāram asaṃkhyeyaratnapaṭṭasaṃstṛtacaṃkramālaṃkāram
asaṃkhyeyajāmbūnadasuvarṇavarṇakadalīstambhasuvibhaktālaṃkāram asaṃkhyeyasarvaratnavigrahālaṃkāram
asaṃkhyeyabodhisattvātmabhāvālaṃkāram asaṃkhyeyapakṣigaṇavicitramanojñarutānuravitālaṃkāram
asaṃkhyeyaratnapadmālaṃkāram asaṃkhyeyaratnayaṣṭisaṃdhāraṇālaṃkāram
asaṃkhyeyapuṣkariṇyalaṃkāram asaṃkhyeyapuṇḍarīkālaṃkāram asaṃkhyeyaratnasopānālaṃkāram
asaṃkhyeyaratnavāmakaviracanālaṃkāram asaṃkhyeyavicitraratnanicitabhūmyalaṃkāram asaṃkhyeyamahāmaṇiratnaprabhāpramuktālaṃkāram
asaṃkhyeyasarvaratnavyūhālaṃkāram asaṃkhyeyaguṇavarṇasamuditālaṃkāram|
tasya ca mahākūṭāgārasya abhyantare tadanyāni kūṭāgāraśatasahasrāṇyevaṃrūpavyūhālaṃkṛtānyevāpaśyat
asaṃkhyeyaratnacchatradhvajapatākālaṃkārāṇi yāvadasaṃkhyeyaguṇavarṇasamuditālaṃkārāṇi
ca| tāni kūṭāgārāṇi vipulavistīrṇānyapramāṇākāśakośabhūtānyapaśyat
samantāt suvibhaktāni| te cāsya kūṭāgāravyūhā anyonyāsaṃbhinnā anyonyāmaitrībhūtā anyonyāsaṃkīrṇāḥ
pratibhāsayogena ābhāsamagaman ekasminnārambaṇe| yathā ca ekasminnārambaṇe,
tathā śeṣasarvārambaṇeṣu||atha khalu sudhanaḥ śreṣṭhidārako vairocanavyūhālaṃkāragarbhasya
mahākūṭāgārasya idamevaṃrūpamacintyaviṣayavikurvitaṃ dṛṣṭvā atulaprītivegavivardhitena mahāharṣaprāmodyena
abhiṣyanditakāyacittaḥ sarvasaṃjñāgatavidhūtamānasaḥ sarvāvaraṇavivartitacittaḥ
sarvamohavigato'saṃpramoṣadivyanayanaḥ sarvaśabdāsaṅgasmṛtivijñaptiśrotraḥ sarvamanasikāravikṣepavigato'nāvaraṇavimokṣanayanānusaraṇabuddhiḥ
sarvadiksrotobhimukhena kāyapraśamena
sarvārambaṇānāvaraṇasaṃpreṣitacakṣuḥ sarvatrānugatena abhinirhārabalena sarvaśarīreṇa
praṇipatitaḥ||samanantarapraṇipatitamātraśca sudhanaḥ śreṣṭhidārako maitreyasya bodhisattvasya
adhiṣṭhānabalena sarveṣu teṣu kūṭāgāreṣvabhyantarapraviṣṭamātmānaṃ saṃjānīte sma|
teṣu ca sarvakūṭāgāreṣu vividhavaimātryagatānyacintyaviṣayavikurvitānyadrākṣīt| kvacitkūṭāgāre
yatra maitreyeṇa bodhisattvena prathamaṃ praṇidhānacittamutpāditamanuttarāyāṃ samyaksaṃbodhau,
yannāmagotropapannena yena kuśalamūlena yayā samādāpanayā yena kalyāṇamitrasaṃcodanena
yadāyuḥpramāṇena yannāmake kalpe yatratathāgate yadvyūhe yādṛśyāṃ parṣadi yādṛśena
praṇidhānaviśeṣābhinirhāreṇa, tatsarvamadrākṣīt, saṃjānīte anusarati| yāvacca teṣāṃ sattvānāṃ
tasya ca tathāgatasya tena samayenāyuḥpramāṇamabhūt, tāvatkāle tasya tathāgatasya pādamulagatamātmānaṃ
saṃjānīte sma| tāṃ ca sarvāṃ kriyāmapaśyat||kvacitkūṭāgāre yatra maitreyeṇa
bodhisattvena prathamo maitrasamādhiḥ pratilabdhaḥ, yata upādāya asya maitreya iti saṃjñodapādi
tadadrākṣīt| kvacidyatra caryāḥ cīrṇāḥ, kvacidyatra pāramitāḥ paripūritāḥ, kvacidyatra
kṣāntiravatīrṇā, kvacidyatra bhūmiravakrāntā, kvacidyatra buddhakṣetravyūhāḥ parigṛhītāḥ,
kvacidyatra tathāgataśāsanaṃ saṃdhāritam, kvacidyatra anutpattikeṣu dharmeṣu kṣāntiḥ
pratilabdhā, kvacidyatra vyākṛto'nuttarāyāṃ samyaksaṃbodhau, yathā vyākṛto yena vyākṛto
yāvaccireṇa ca vyākṛtastatsarvamadrākṣīt| sa kvacitkūṭāgāre maitreyaṃ bodhisattvaṃ cakravartirājabhūtaṃ
sattvān daśasu kuśaleṣu karmapatheṣu pratiṣṭhāpayamānamapaśyat| kvacillokapālabhūtaṃ
sarvalokahitasukhaṃ sattvānāmupasaṃharamāṇam, kvacicchakrabhūtaṃ kāmaguṇaratiṃ sattvānāṃ
vinivartayamānam, kvacidbrahmabhūtaṃ dhyānāpramāṇaratiṃ sattvānāṃ saṃvarṇayamānam,
kvacitsuyāmadevādhipatibhūtamapramāṇaguṇān sattvānāṃ saṃvarṇayamānam, kvacit saṃtuṣitadeveśvarabhūtamekajātipratibaddhabodhisattvaguṇānudbhāvayamānam,
kvacitsunirmitadevarājabhūtaṃ
sarvabodhisattvanirmāṇavyūhaṃ devaparṣadi saṃdarśayamānam, kvacidvaśavartidevarājabhūtaṃ
sarvadharmavaśavartitāṃ devānāṃ saṃprakāśayamānam, kvacinmāratvaṃ kārayamāṇam, sarvasaṃpattyanityatāṃ
devānāṃ deśayamānam, kvacidasurendrabhavanopapannaṃ sarvamānamadadarpaprahāṇāya
mahājñānasāgaravigāhanāya dharmajñānasāgaravigāhanāya dharmajñānamāyāpratilambhāya asuraparṣadi
dharmaṃ deśayamānamapaśyat| kvacitkūṭāgāre yamalokamadrākṣīt| tatra maitreyaṃ bodhisattvaṃ
prabhayā mahānarakānavabhāsya narakopapannānāṃ sattvānāṃ sarvanirayaduḥkhaṃ praśamayamānamadrākṣīt|
kvacitkūṭāgāre pretabhavanamadrākṣīt| tatra maitreyaṃ bodhisattvaṃ pretabhavanopapannānāṃ
sattvānāṃ vipulamannapānamupasaṃhṛtya kṣutpipāsāṃ praśamayamānamadrākṣīt|
kvacitkūṭāgāre tiryagyonau vividhopapatyāyatanavimātratayā tiryagyonigatān sattvān vinayantamadrākṣīt|
kvacitkūṭāgāre mahārājikadevaparṣadi lokapālānāṃ dharmaṃ deśayamānamapaśyat|
kacicchakradevarājaparṣadi kvacitsuyāmadevarājaparṣadi kvacitsaṃtuṣitadevarājaparṣadi
kvacitsunirmitadevarājaparṣadi kvacidvaśavartidevarājaparṣadi kvacitkūṭāgāre brahmendraparṣadi
maitreyaṃ bodhisattva mahābrahmabhūtaṃ dharmaṃ deśayamānapaśyat|kvacinnāgamahoragaparṣadi
kvacidyakṣarākṣasaparṣadi kvacidgandharvakinnaraparṣadi kvacidasuradānavendraparṣadi
kvacinmahoragendraparṣadi kvacinmanuṣyendraparṣadi kvacitkūṭāgāre devanāgayakṣagandharvāsuragaruḍakinnaramahoragamanuṣyāmanuṣyaparṣadi
maitreyaṃ bodhisattvaṃ dharmaṃ deśayamānamapaśyat|
kvacicchrāvakaparṣadi kvacitpratyekabuddhaparṣadi kvacidbodhisattvaparṣadi kvacitkūṭāgāre
prathamacittotpādikānāmādikarmikāṇāṃ bodhisattvānāṃ maitreyaṃ bodhisattvaṃ dharmaṃ deśayamānamapaśyat|
kvaciccaryāpratipannānāṃ kvacitkṣāntipratilabdhānāmavinivartanīyānāṃ kvacidekajātipratibaddhānāmabhiṣekaprāptānāṃ
kvacitkūṭāgāre prathamabhūmisthitānāṃ bodhisattvānāṃ
bhūmivaiśeṣikatāṃ saṃvarṇayamānamapaśyat| kvacidyāvaddaśabhūmisthitairbodhisattvaiḥ
saha maitreyaṃ bodhisattvaṃ sarvabhūmivaiśeṣikatāṃ saṃgāyantamapaśyat| kvacitsarvapāramitāparipūraye'pramāṇatāṃ
kvacitsarvaśikṣābhimukhāvatārasamatāṃ kvacitsamādhimukhapraveśavistīrṇatāṃ
kvacidvimokṣanayagambhīratāṃ kvacicchāntadhyānasamādhisamāpattyabhijñāviṣayaspharaṇatāṃ
kvacidbodhisattvacaryāvinayopāyamukhapraveśatāṃ kvacitpraṇidhānābhinirhāravistīrṇatāṃ
kvacitkūṭāgāre maitreyaṃ bodhisattvaṃ caṃkramābhiyuktaṃ sabhāgacaritairbodhisattvaiḥ sārdhaṃ
lokahitakriyārthaṃ vividhaśilpaśānaśāstraviśeṣāṃ sarvasattvahitasukhādhānopasaṃhitatāṃ
saṃgāyamānamapaśyat| kvacidekajātipratibaddhairbodhisattvaiḥ sārdhaṃ sarvabuddhajñānābhiṣekamukhaṃ
saṃgāyantamapaśyat| kvacitkūṭāgāre maitreyaṃ bodhisattvaṃ caṃkramābhiyuktaṃ varṣaśatasahasrairanikṣiptadhuramapaśyat|
kvaciduddeśasvādhyāyaprayuktaṃ kvaciddharmamukhapratyavekṣaṇaprayuktaṃ
kvaciddharmasaṃgāyanaprayuktaṃ kvaciddharmalekhanaprayuktaṃ kvacinmaitrīsamādhisamāpannaṃ
kvacitsarvadhyānāpramāṇāni samāpannaṃ kvacisarvakṛtsnāyatanavimokṣasamāpannaṃ
kvacitkūṭāgāre bodhisattvābhijñābhinirhāraprayogasamādhisamāpannaṃ maitreyaṃ bodhisattvamapaśyat||kvacitkūṭāgāre
nirmāṇavatīṃ bodhisattvasamādhiṃ samāpannān bodhisattvānapaśyat|
teṣāṃ ca sarvaśarīraromamukhebhyaḥ sarvanirmāṇameghānniścarato'paśyat| keṣāṃcitsarvaromamukhebhyo
devanikāyameghānniścarato'paśyat| keṣāṃcinnāgayakṣagandharvāsuragaruḍakinnaramahoragaśakrabrahmalokapālacakravartimeghān
keṣāṃcitkoṭṭarājameghān keṣāṃcidrājakumārameghān
keṣāṃcicchreṣṭhyamātyagṛhapatimeghān keṣāṃcicchrāvakapratyekabuddhabodhisattvameghān keṣāṃcittathāgatakāyameghān
keṣāṃcitsarvaśarīraromamukhebhyo'pramāṇān sarvasattvanirmāṇameghānniścarato'paśyat|
keṣāṃcitsarvaromamukhebhyo vividhāni dharmamukhāni niścaramāṇānyaśrauṣīt-yaduta
bodhisattvaguṇavarṇamukhāni dānapāramitāmukhāni śīlakṣāntivīryadhyānaprajñopāyapraṇidhānabalajñānapāramitāmukhāni
saṃgrahavastudhyānāpramāṇasamādhisamāpattyabhijñāvidyādhāraṇīpratibhānasatyapratisaṃviccha-mathavipaśyanāvimokṣamukhapratītyasamutpādapratiśaraṇadharmoddānasmṛtyupasthānasamyakprahāṇarddhi-pādendriyabalabodhyaṅgamārgaśrāvakayānakathāpratyekabuddhayānakathāmahāyānakathābhūmikṣānticaryāpraṇidhānamukhāni
evaṃ sarvadharmamukhapraveśaśabdānniścarato'śrauṣīt|
kvacitkūṭāgāre tathāgataparṣanmaṇḍalasaṃnipātānadrākṣīt| teṣāṃ
ca tathāgatānāṃ nānāvimātratāṃ janmakulavimātratāṃ kāyavyūhāpramāṇavimātratāmāyurvimātratāṃ
kṣetravimātratāṃ kalpavimātratāṃ dharmadeśanāvimātratāṃ nirmāṇamukhavimātratāṃ saddharmasthitivimātratāṃ
yāvadaśeṣasarvākāraparṣanmaṇḍalavimātratāmadrākṣīt||madhye ca vairocanavyūhālaṃkāragarbhasya
mahākūṭāgārasya ekamudārataraṃ vistīrṇataraṃ ca tadanyasarvakūṭāgārāśeṣasarvavyūhātiriktataravyūhasamalaṃkṛtaṃ
kūṭāgāramadrākṣīt| sa tasya kūṭāgārasyābhyantare
trisāhasramahāsāhasraṃ lokadhātumadrākṣīt| tasmiṃśca trisāhasramahāsāhasre lokadhātau koṭīśataṃ
cāturdvīpikānāṃ koṭīśataṃ jambudvīpakānāṃ koṭīśataṃ tuṣitabhavanānāmadrākṣīt| sa
tatra jambudvīpeṣu maitreyaṃ bodhisattvaṃ padmagarbhagataṃ jāyamānamapaśyat| śakrabrahmābhyāṃ
pratīkṣyamāṇaṃ saptapadāni prakrāntaṃ daśa diśo vyavalokayamānaṃ mahāsiṃhanādaṃ nadantaṃ
sarvakumārabhūmiṃ saṃdarśayamānaṃ antaḥpuramadhye gatamudyānabhūmiṃ niṣkrāntaṃ sarvajñatābhimukhamabhiniṣkramya
pravrajantaṃ duṣkaracaryāṃ saṃdarśayantamāhāraṃ paribhuñjānaṃ bodhimaṇḍamupasaṃkrāntaṃ
māraṃ dharṣayamāṇaṃ bodhiṃ vibudhyamānaṃ bodhivṛkṣamanimiṣaṃ nirīkṣamāṇaṃ
mahābrahmaṇādhyeṣyamāṇaṃ dharmacakraṃ pravartayamānaṃ devabhavaneṣu praviśantamadrākṣīt|
nānābhisaṃbodhidharmacakrapravartanaviṣayasaṃdarśanavimātratābhirnānākalpanāmapravartanavimātratā-bhirnānāyuḥpramāṇavimātratābhirnānāparṣanmaṇḍalavyūhavimātratābhirnānākṣetraviśuddhinayasaṃdarśanavimātratābhiḥ
nānācaryāpraṇidhānaprabhāvanāvimātratābhiḥ nānādharmadeśanāvyavasthānasarvaparipācanopāyavimātratābhiḥ
nānādhātuvibhaṅgaśāsanasthityadhiṣṭhānasaṃdarśana
vimātratābhiḥ| sarvatra ca tatra sudhanaḥ śreṣṭhidārakaḥ pādamūlagatamātmānaṃ saṃjānīte
sma||sa sarvaparṣanmaṇḍaleṣu sarvakriyāsaṃdarśaneṣu sarvāyuḥpramāṇavimātratāsu asaṃpramuṣitena
smṛtyadhiṣṭhānajñānena sarvasaṃjñāgatavyavasitāyāṃ jñānabhūmau sthito yāvanti teṣu
sarvakūṭāgāreṣu ghaṇṭākiṅkiṇījālatūryasaṃgītiprabhṛtīnyārambaṇāni sattvebhyastebhyo'cintyameghanigarjitanirghoṣaśabdaṃ
niścarantamaśrauṣīt| kvacidbodhicittavimātratāṃ kvacitpāramitācaryāpraṇidhānavimātratāṃ
kvacidbhūmyapramāṇavimātratāṃ kvacidabhijñācintyavikurvitavimātratāṃ
kvacittathāgatapūjāvimātryavimātratāṃ kvacidbuddhakṣetravyūhavimātratāṃ kvacidapramāṇatathāgatadharmameghavimātratām
evaṃ sarvadharmanirghoṣān yathāpūrvaparikīrtitānaśrauṣīt|
kvacitsarvajñatāprasthānaśabdamaśrauṣīt-amuṣmin lokadhātāvamuko nāma bodhisattvo bodhicittamutpādayati
amukaṃ dharmamukhaṃ śrutvā amukena kalyāṇamitreṇa samādāpito'mukasya tathāgatasya
pādamūle evaṃnāmni kalpe īdṛśe buddhakṣetre īdṛkparṣanmadhyagate īdṛśaṃ kuśalamūlamūlamavaropya
īdṛśāṃstathāgataguṇān śrutvā īdṛśenādhyāśayena īdṛśyā praṇidhānavimātratayā|
iyataḥ kalpān bodhisattvacaryāṃ caritvā iyadbhiḥ kalpairanuttarāṃ samyaksaṃbodhimabhisaṃbhotsyate|
īdṛgnāmadheyaḥ īdṛśena āyuḥpramāṇena īdṛśyā buddhakṣetraguṇavyūhāsaṃpadā|īdṛśena
praṇidhānaviśeṣeṇa īdṛśena sattvavinayena īdṛśena śrāvakapratyekabuddhabodhisattvasaṃnipātena|
tasya parinirvṛtasya iyataḥ kalpān saddharmaḥ sthāsyati, iyān samartho bhaviṣyati|
kvacinnirghoṣamaśrauṣīt-amuṣmiṃllokadhātāvamuko nāma bodhisattvo dānapāramitāyāṃ carannīdṛśāni
duṣkaraparityāgaśatāni karoti| amuko bodhisattvaḥ śīlaṃ rakṣati, kṣāntiṃ bhāvayati,
vīryamālabhate, dhyānāni samāpadyate prajñāvicayaprayuktaḥ| amuko bodhisattvaḥ saddharmaparyeṣṭiheto
rājaparityāgaṃ karoti, ratnaparityāgaṃ putraparityāgaṃ bhāryāparityāgaṃ hastapādanayanottamāṅgaparityāgaṃ
karoti, agniprapatanaṃ karoti| amuko nāma bodhisattvaḥ tathāgataśāsanamabhyudgato
dharmabhāṇakatvaṃ karoti, dharmadānaṃ dadāti, dharmayajñaṃ yajati, dharmadhvajamucchrayati,
dharmabherīṃ parāhanti, dharmaśaṅkhamāpūrayati, dharmavarṣaṃ pravarṣati,
tathāgataśāsanaṃ dhārayati, tathāgatacaityānyalaṃkaroti, tathāgatavigrahān kārayati, sattvasukhopadhānamupasaṃharati,
saddharmakośamārakṣati| kvacinnirghoṣamaśrauṣīt-amuṣmiṃllokadhātāvamuko
nāma tathāgata etarhi tiṣṭhati dhriyate yāpayati, dharmaṃ ca deśayati evaṃnāmnābhiṣekeṇa
īdṛśyāṃ parṣadi īdṛśe buddhakṣetre īdṛśe kalpe īdṛśenāyuḥpramāṇena īdṛśyā dharmadeśanayā
īdṛśena sattvavinayena īdṛkpraṇidhyabhisaṃbodhena| evamekaikasmād ghaṇṭākiṅkiṇījālatūryādikādārambaṇādapramāṇadharmamukhavimātratānirghoṣānaśrauṣīt|
sarveṣāṃ ca teṣāṃ nirghoṣāṇāṃ
śraveṇa sudhanaḥ śreṣṭhidārako vipulaprītivegābhiṣyandita cittastāni dharmamukhāni
śṛṇoti| kvaciddhāraṇīmukhāni pratyalabhata, kvacitpraṇidhānamukhāni, kvacitkṣāntimukhāni,
kvaciccaryāmukhāni, kvacitpraṇidhānamukhāni, kvacitpāramitāmukhāni, kvacidabhijñāmukhāni,
kvacidvidyājñānālokamukhāni, kvacidvimokṣamukhāni, kvacitsamādhipraveśamukhāni pratyalabhata||tebhyaśca
ādarśamaṇḍalebhyo'parimāṇapratibhāsavyūhavijñaptimapaśyat| kvacittathāgataparṣanmaṇḍalapratibhāsavijñaptiṃ
kvacidbodhisattvaparṣanmaṇḍalapratibhāsavijñaptiṃ kvacicchrāvakaparṣanmaṇḍalapratibhāsavijñaptiṃ
kvacitpratyekabuddhaparṣanmaṇḍalapratibhāsavijñaptiṃ
kvacittathāgataparṣanmaṇḍalapratibhāsavijñaptiṃ kvacitsaṃkliṣṭakṣetrapratibhāsavijñaptiṃ
kvacidviśuddhakṣetrapratibhāsavijñaptiṃ kvacitsaṃkleṣṭaviśuddhakṣetrapratibhāsavijñaptiṃ
kvacitsarvabuddhaikalokadhātupratibhāsavijñaptiṃ kvacidbuddhalokadhātupratibhāsavijñaptiṃ
kvacitparīttalokadhātupravibhāsavijñaptiṃ kvacinmahadgatalokadhātupratibhāsavijñaptiṃ kvacitsūkṣmalokadhātupratibhāsavijñaptiṃ
kvacidudāralokadhātupratibhāsavijñaptiṃ kvacidindrajālapraveśalokadhātupratibhāsavijñaptiṃ
kvacidvyatyastalokadhātupratibhāsavijñaptiṃ kvacidadhamūrdhvaṃlokadhātupratibhāsavijñaptiṃ
kvacitsamadharaṇītalapraveśalokadhātupratibhāsavijñaptiṃ
kvacinnarakatiryakpretāvabhāsalokadhātupratibhāsavijñaptiṃ kvaciddevamanuṣyākīrṇalokadhātupratibhāsavijñaptimadrākṣīt|
teṣu ca caṃkrameṣu niṣadya svāsaneṣu ca asaṃkhyeyān
bodhisattvān nānākāryaprayuktānapaśyat| kāṃściccaṃkramyamāṇān kāṃścidvyāyacchataḥ kāṃścidvipaśyataḥ
kāṃścinmahākaruṇayā spharamāṇān kāṃścidvividhān śāstranayān lokārthasaṃprayuktānabhinirharamāṇān
kāṃściduddiśataḥ kāṃścitsvādhyāyamānān kāṃścillikhitaḥ kāṃścitparipraśnayataḥ
kāṃścitrtriskandhadeśanāpariṇamanābhiyuktān kāṃścitpraṇidhānānyabhinirharamāṇān||tebhyaśca
stambhebhyaḥ sarvamaṇirājaprabhājālāni niścaranti vyapaśyat| kvacinnīlavarṇāni kvacitpītavarṇāni
kvacillohitavarṇāni kvacidavadātavarṇāni kvacitsphaṭikavarṇāni kvacittapanīyavarṇāni
kvacidindranīlavarṇāni kvacidindrāyudhavarṇāni kvacijjāmbūnadasuvarṇavarṇāni kvacitsarvaprabhāsavarṇāni
kāyacittaprītisaṃjananaparamanayanābhirāmāṇi| tāṃśca jāmbūnadasuvarṇavarṇakadalīstambhān
sarvaratnavigrahāṃśca puṣpameghāvalambitāpāṇīnadrākṣīt| mālyadāmapāṇīn
chatradhvajapatākāpāṇīn gandhadhūpavilepanapāṇīn vividharatnavicitrasuvarṇasūtrapāṇīn vividhamuktāhārapāṇīn
nānāratnahārapāṇīn sarvavyūhaparigṛhītapāṇīn| kāṃścidavanatacūḍāmaṇimakuṭān
animiṣanayanān kṛtāñjalipuṭān namasyato'paśyat| tebhyaśca muktāhārebhyaḥ sarvagandhaparibhāvitāṣṭāṅgopetasūkṣmajaladharān
prasravamāṇānapaśyat| tebhyaśca vaiḍūryamaṇihārajālebhyo
dīrghapaṅktīn kṣarantīnapaśyat| tāni ca ratnacchatrāṇi sarvālaṃkāravyūhopaśobhitānyapaśyat|
tāṃ ca ratnaghaṇṭākiṅkiṇījālapaṭṭadāmakalāpamaṇiśalākāvicitramaṇiratnakośasamalaṃkṛtagarbhāmapaśyat|
tābhyaśca puṣkiriṇībhyo'saṃkhyeyāni ratnapadmotpalakumudapuṇḍarīkānyabhyudgatānyapaśyat|
kānicidvitastipramāṇamātrāṇi kānicidvyāmapramāṇamātrāṇi kānicicchakaṭacakrapramāṇamātrāṇi|
teṣu ca nānārūpān vyūhānapaśyat| yaduta strīrūpān puruṣarūpān dārakarūpān
dārikārūpān śakrarūpān brahmarūpān lokapālarūpān devanāgayakṣagandharvāsuragaruḍakinnaramahoragarūpān
śrāvakapratyekabuddhabodhisattvarūpān sarvajagadrūpasaṃsthānaśarīrān vicitranānāvarṇān
kṛtāñjalipuṭānavanatakāyānnamasyato'paśyat| dvātriṃśanmahāpuruṣalakṣaṇasamalaṃkṛtakāyāṃśca
tathāgatavigrahān paryaṅkaniṣaṇṇānapaśyat||yā ca sā vaiḍūryatalāṣṭāpadamahāpṛthivī,
tatra ekaikato'ṣṭāpadādacintyāḥ pratibhāsavijñaptīrapaśyat| kvacitkṣetrapratibhāsavijñaptiṃ
kvacidbuddhapratibhāsavijñaptim| yāvantaśca teṣu kūṭāgāreṣvalaṃkāravyūhāḥ, tān sarvānekaikasminnaṣṭāpade
pratibhāsaprāptānapaśyat| teṣāṃ ca ratnavṛkṣāṇāṃ sarvatra puṣpaphalakośebhyo
nānāsaṃsthānavicitrasuvarṇarūpārdhakāyānapaśyat| kvacidbuddhārdhakāyān kvacidbodhisattvārdhakāyān
kvaciddevanāgayakṣagandharvāsuragaruḍakinnaramahoragārdhakāyān kvacicchakrabrahmalokapālārdhakāyān
kvaciccakravartimanuṣyendrārdhakāyān kvacidrājakumāraśreṣṭhigṛhapatyamātyastrīpuruṣadārakadārikābhikṣubhikṣuṇyupāsakopāsikārdhakāyān
kāṃścitpuṣpadāmāvalambitapāṇīn
kāṃścidratnahārābhipralambitapāṇīn kāṃścitsarvavyūhaparigṛhītapāṇīn kāṃścidavanatakāyān
kṛtāñjalipuṭānanimiṣanayanān namasyataḥ kāṃścidabhiṣṭuvataḥ kāṃścitsamāpannān kāṃścitsuvarṇavarṇāvabhāsān
kāṃścidrūpyavarṇāvabhāsān kāṃścittuṣārasukumāravarṇāvabhāsān kāṃścidindranīlamaṇivarṇāvabhāsān
kāṃścidvirocanamaṇiratnāvabhāsān kāṃścitsarvaratnavarṇāvabhāsān
kāṃściccampakapuṣpavarṇāvabhāsān kāṃścitprabhākāyāvabhāsān kāṃścillakṣaṇavicitrātmabhāvānapaśyat|
tebhyaśca ardhacandrebhyo'saṃkhyeyāṃścandrasūryagrahanatārāpratibhāsān niścarya
daśadiśo'vabhāsayamānānapaśyat||tāśca prāsādavimānakūṭāgārabhittīḥ sarvaratnāṣṭāpadavicitrā
apaśyat| teṣu ca sarvaratnāṣṭāpadeṣu maitreyasya bodhisattvasya sarvabodhisattvacaryākramamapaśyat
yathā pūrvaṃ bodhisattvāścaryāmacaran| kvacidaṣṭāpade maitreyasya bodhisattvasya
śiraḥpradānamapaśyat| kvacinnetrapradānaṃ kvacidvastrapradānaṃ kvaciccūḍāmaṇiratnapradānaṃ
kvacitsaddharmacūḍāmaṇipradānaṃ kvaciddantapradānaṃ kvacijjihvāpradānaṃ kacitkarṇanāsāpradānaṃ
kvaciddhṛdayapradānaṃ kvacinmajjamāṃsapradānaṃ kvacidrudhirapradānaṃ kvacicchavicarmapradānaṃ
kvacinmāṃsanakhapradānaṃ kvacitsajālāṅgulipradānaṃ kvacitsarvaśarīrapradānaṃ
kvacitputraduhitṛbhāryāpradānaṃ kvacidratnarāśipradānaṃ kvacidgrāmanagaranigamajanapadarāṣṭrarājadhānīpradānaṃ
kvacijjambudvīpapradānaṃ kvaciccaturdvīpapradānaṃ kvacitsarvarājyaiśvaryapradānaṃ
kvacidbhadrarājāsanapradānaṃ kvaciddāsadāsīpradānaṃ kvacidantaḥpurapradānaṃ
kvacidudyānatapovanapradānaṃ kvacicchatradhvajapatākāpradānaṃ kvacitpuṣpamālyagandhānulepanapradānaṃ
kvacid glānapratyayabhaiṣajyapradānaṃ kvacitsarvānnapānavidhipradānaṃ kvacitsarvopakaraṇapradānaṃ
kvacitsarvopāśrayapradānaṃ kvacidratnakāṃsyapātrīpradānaṃ kvacidvararathapradānaṃ
kvacidbandhanāgāragatān vimokṣayantaṃ kvacidvadhyān nirmokṣayantaṃ kvacidbālāṃścikitsamānaṃ
kvacitpranaṣṭamārgāṇāṃ mārgamupadarśayantaṃ kvaciddāśabhūtaṃ nadīpathe nāvaṃ
vāhayamānaṃ kvacidbālāhāśvarājabhūtaṃ mahāsamudre rākṣasīdvīpagatān sattvān paritrāyamāṇaṃ
kvacinmaharṣibhūtaṃ śāstrāṇyabhinirharamāṇaṃ kvaciccakravartibhūtaṃ daśakuśaleṣu karmapatheṣu
sattvān pratiṣṭhāpayamānaṃ kvacidvaidyabhūtamāturāṇāṃ cikitsāṃ prayojayamānaṃ kvacinmātāpitaramupatiṣṭhantaṃ
kvacitkalyāṇamitrāṇi śuśrūṣantaṃ kvacicchrāvakavarṇarūpeṇa sattvavinayena
prayuktaṃ kvacitpratyekabuddhavarṇarūpeṇa kvacidbodhisattvavarṇarūpeṇa kvacidbuddhavarṇarūpeṇa
kvacitsattvavinayaprayuktaṃ kvacitsattvajātakaviśeṣairupapattiṃ saṃdarśya sattvān
paripācayamānaṃ kvaciddharmabhāṇakarūpeṇa tathāgataśāsanopagatamuddiśantaṃ svādhyāyamānaṃ
yoniśomīmāṃsāprayuktaṃ tathāgatacaityānyalaṃkurvāṇaṃ tathāgatavigrahān kārayamāṇaṃ buddhapūjāyāṃ
sattvān samādāpayamānaṃ gandhānulepanapradānaṃ sugandhatailābhyañjanapuṣpamālyāropaṇādisarvākārabuddhapūjāprayuktaṃ
daśasu kuśalamūleṣu karmapatheṣu sattvān pratiṣṭhāpayamānaṃ
pañcasu śikṣāpadeṣu aṣṭāṅgapoṣadheṣu buddhadharmasaṃghaśaraṇagamaneṣu pravrajyāyāṃ
dharmaśravaṇe uddeśasvādhyāyayoniśomanasikāreṣu sattvānniyojayamānaṃ dharmasāṃkathyāya siṃhāsanasaṃniṣaṇṇaṃ
buddhabodhiṃvivṛṇvantam| iti hi yāvanmaitreyo bodhisattvo'saṃkhyeyaiḥ kalpakoṭīniyutaśatasahasraiḥ
ṣaṭsu pāramitāsu cīrṇacaritaḥ, tatsarvaṃ sudhanaḥ śreṣṭhidārakastata
ekaikasmādaṣṭāpadādaparāparairākārairadrākṣīt| sa kvacitkūṭāgāre yāvanti maitreyeṇa
bodhisattvena kalyāṇamitrāṇi paryupāsitāni teṣāṃ vikurvitavyūhānadrākṣīt| sarveṣu ca teṣu
kalyāṇamitreṣu upasaṃkrāntamābhāṣyamāṇamātmānaṃ saṃjānīte sma-ehi sudhana svāgatam| māsi
klāntaḥ| paśyemāṃ bodhisattvācintyatām||iti hi sudhanaḥ śreṣṭhidārakastata ekaikasmātkūṭāgārādekaikasmādārambaṇādimāni
ca anyāni ca avicintyavyūhaviṣayavikurvitānyadrākṣīt| asaṃpramuṣitena
smṛtibalādhānena samantadigvyavacāritayā cakṣuḥpariśuddhyā anāvaraṇena vipaśyanākauśalyajñānena
bodhisattvajñānādhiṣṭhānavaśitāpratilambhena bodhisattvasaṃjñāgataprasṛtāyāṃ
jñānabhūmau sthitaḥ, tatsarvamanantavyūhaviṣayavikurvitamadrākṣīt| tadyathā puruṣaḥ suptaḥ
svapnāntaragato vividhān rūpārambaṇaviśeṣān paśyet yaduta gṛhavimānaramaṇīyāni vā grāmanagaranigamajanapadaramaṇīyāni
vā vastrānnapānaparibhogaramaṇīyāni vā gītavādyatūryasaṃgītivividharatikrīḍāramaṇīyāni
vā paśyet| udyānārāmatapovanaramaṇīyāni vā vṛkṣanadīpuṣkiriṇīparvataramaṇīyāni
vā mātāpitṛmitrajñātisālohitasamavadhānagataṃ vā ātmānaṃ saṃjānīte| mahāsamudraṃ
vā paśyet sumeruṃ vā parvatarājānaṃ sarvadevabhavanāni vā jambudvīpaṃ vā, anenakayojanaśatasthitaṃ
vā ātmānaṃ saṃjānīte| tacca gṛhaṃ vā avacarakaṃ vā vipulaṃ paśyet| sarvaguṇālaṃkārasamavasṛtaṃ
divasameva saṃjānīte| na rātridīrghaṃ ca saṃjānīte na hrasvam, na svapna
iti saṃjānīte| sukhopasthānaṃ cātmanaḥ paśyet| sa prasrabdhakāyasaṃskāro vigatastyānamiddhaḥ
sarvaratyapakarṣito vipulaprītisukhasaṃvedī dīrghaṃ ca vipulaṃ ca saṃjānīte| divasaṃ
vā saptāhaṃ vā ardhamāsaṃ vā saṃvatsaraṃ vā varṣaśataṃ vā tato vā uttari saṃjānīte| prativibuddhaśca
tatsarvamanusmaret| evameva sudhanaḥ śreṣṭhidārakaḥ bodhisattvādhiṣṭhānena sarvatraidhātukasvapnasamavasaraṇajñānena
parīttasaṃjñāgataniruddhacetā vipulamahadgatānāvaraṇabodhisattvasaṃjñāgatavihārī
bodhisattvaviṣayānugato'cintyabodhisattvanayapraveśānusṛtabuddhistatsarvavyūhavikurvitamapaśyat
saṃjānīte'nubhavati vicārayati nimittīkaroti ālakṣayati,
tatra ca sthitamātmānaṃ saṃjānīte| tadyathā glānaḥ puruṣaścarame cittotpāde vartamāna
upapatyānantaryacitte pratyupasthite karmabhave āmukhībhūte yathākṛtakarmopacayavipākena
aśubhakarmapratyayena narakaṃ vā paśyet, tiryagyoniṃ vā pretaviṣayaṃ vā yamapuruṣān vā dṛḍhapraharaṇagṛhītān
ruṣitānākrośato ruditākrośitaśabdaṃ ca nārakāṇāṃ śruṇuyāt|tāṃ ca kṣāranadīṃ
paśyet, tāṃśca kṣuradhārāparvatān, tāṃ ca kūṭāśālmalīm, tacca asipatravanaṃ paśyet| tāṃśca
mahānarakānādīptān saṃprajvalitānekajvālībhūtān, tāśca lohakumbhīḥ paśyet, tāḥ kāraṇāḥ
kāryamāṇān, tāṃśca vedanāmanubhūyamānān saṃjānīt| tāni ca nairayikānyagnisaṃtāpaduḥkhāni
paśyedanubhavet| śubhakarmopacayena vā devabhavanaṃ paśyet| devaparṣadapsarogaṇaṃ sarvavyūhālaṃkārāṃśca
paśyet, udyānavimānanadīpuṣkariṇīratnaparvatakalpavṛkṣaparibhogān vā paśyedanubhavet,
tadāyuḥkālaṃ ca saṃjānīyāt-itaścyutastatra vopapanno'nantarhita eva karmaviṣayācintyatayā
etāṃ kriyāṃ paśyet saṃjānīta anubhavet| evameva sudhanaḥ śreṣṭhidārako bodhisattvakarmaviṣayācintyatayā
tatsarvavyūhavikurvitamadrākṣīt| tadyathā bhūtagrahāviṣṭaḥ puruṣo
vividhāni rupagatāni paśyati| yacca paripṛcchate, tadvyākaroti| evameva sudhanaḥ śreṣṭhidārako
bodhisattvajñānādhiṣṭhānabalena tān sarvavyūhānadrākṣīt| tadyathā nāgabhavanapraviṣṭaḥ
puruṣo nāgasaṃjñāgatapraveśena divasaṃ vā saptāhaṃ vā ardhamāsaṃ vā māsaṃ vā saṃvatsaraṃ
vā varṣaśataṃ vā saṃjñāmātraṃ saṃjānīte, nāgasaṃjñāgatotsṛṣṭo manuṣyasaṃjñāgatena muhūrtamātraṃ
paśyet| evameva sudhanaḥ śreṣṭhidārako bodhisattvasaṃjñāgatānusmṛtabuddhistanmaitreyasya
bodhisattvasya adhiṣṭhānavaśena tanmuhūrtaṃ bahūni kalpakoṭīniyutaśatasahasrāṇi saṃjānīte
sma| tadyathāsti sarvajagadvaravyūhagarbhaṃ nāma mahābrahmaṇo vimānam| tatra sarvatrisāhasramahāsāhasro
lokadhāturābhāsamāgacchati pratibhāsayogena sarvārambaṇāmiśrībhūtaḥ|
evameva sudhanaḥ śreṣṭhidārakaḥ tān sarvān vyūhānanyonyāsaṃkīrṇān sarvārambaṇeṣu pratibhāsaprāptaḥ
tadyathā kṛtsnāyatanasamāpattivihārī bhikṣureko'dvitīyaḥ śayane vā caṃkrame vā niṣadyāyāṃ
vā utthito vā niṣaṇṇo vā yathākṛtsnasamāpattiviṣayāvatāreṇa sarvalokaṃ saṃjānīte
paśyatyanubhavati dhyāyiviśeṣācintyatāyai| evameva sudhanaḥ śreṣṭhidārakaḥ tān sarvān vyūhān
yathāviṣayāvatāreṇa paśyati saṃjānīte| tadyathā gandharvanagarāṇāṃ sarvavyūhālaṃkārā gaganatale
saṃdṛśyante, na ca kasyacidāvaraṇatvāya kalpante| tadyathā yakṣavimānapraviṣṭāni
manuṣyavimānāni yakṣavimānāntargatānyanyonyāsaṃbhinnāni yathākāmaviṣayapariśuddhyā saṃdṛśyante|
tadyathā mahāsamudre sarvasya trisāhasramahāsāhasrasya lokadhātoḥ pratibhāsasamudrāḥ
saṃdṛśyante| tadyathā māyākāro mantravidyauṣadhibalādhiṣṭhānena sarvarūpagatāni sarvakriyāśca
saṃpaśyati| evameva sudhanaḥ śreṣṭhidārako maitreyasya bodhisattvasyādhiṣṭhānajñānamāyācintyapradeśena
tāni sarvavyūhavikurvitānyadrākṣīt dharmajñānamāyābalābhinirhṛtena bodhisattvavaśitādhiṣṭhānajñānamāyāgatena||atha
khalu maitreyo bodhisattvastatkūṭāgāraṃ praviśya
tadadhiṣṭhānamavasṛjya sudhanaṃ śreṣṭhidārakamacchaṭāśabdaṃ kṛtvā etadavocata-uttiṣṭha
kulaputra| eṣā dharmāṇāṃ dharmatā| aviṣṭhapanapratyupasthānalakṣaṇāḥ kulaputra sarvadharmā
bodhisattvajñānādhiṣṭhitāḥ| evaṃ svabhāvāpariniṣpannā māyāsvapnapratibhāsopamāḥ| atha khalu
sudhanaḥ śreṣṭhidārakaḥ tenācchaṭāśabdena tataḥ samādhervyutthitaḥ| taṃ maitreyo bodhisattva
āha-dṛṣṭā te kulaputra bodhisattvādhiṣṭhānavikurvāḥ? dṛṣṭāste bodhisattvasaṃbhārabalaniṣyandāḥ?
dṛṣṭā te bodhisattvapraṇidhijñānaviṭhapanā? dṛṣṭāste bodhisattvacaryāsamudāgamāḥ?
śrutaṃ te bodhisattvaniryāṇamukham? dṛṣṭā te buddhakṣetravyūhāpramāṇatā? dṛṣṭā te tathāgatapraṇidhivaiśāradyavaiśeṣikatā?
anugatā te bodhisattvavimokṣācintyatā? anubhūtaṃ te bodhisattvasamādhiprītimukham?
sudhana āha-dṛṣṭamārya kalyāṇamitrādhiṣṭhānena kalyāṇamitraprabhāveṇa|
api tu khalu ārya ko nāmaiṣa vimokṣaḥ? maitreya āha-sarvatryadhvārambaṇajñānapraveśāsaṃmoṣasmṛtivyūhagarbho
nāma kulaputra eṣa vimokṣaḥ| īdṛśānāṃ ca kulaputra vimokṣāṇāmanabhilāpyānabhilāpyānāmekajātipratibaddho
bodhisattvo lābhī| sudhana āha-kva asau ārya vyūho
gataḥ? maitreyo bodhisattva āha-yata evāgataḥ| sudhana āha-kuta āgataḥ? maitreyo bodhisattva
āha-bodhisattvajñānādhiṣṭhānābhinirhārādāgataḥ| tatraivādhiṣṭhānena tiṣṭhati| na kvacidgato
nāgato na rāśībhūto na saṃcayabhūto na kūṭastho na bhāvastho na bhāvasthito na deśastho
na pradeśasthaḥ| tadyathā kulaputra nāgānāṃ meghajālaṃ na kāyena cittena abhyantarībhūtaṃ
na saṃcayasthitaṃ na saṃdṛśyate| nāgacetanāvaśena apramāṇā vārighārāḥ pramuñcati nāgaviṣayācintyatayā|
evameva kulaputra te vyūhā nādhyātmagatā na bahirdhāgatā na ca na saṃdṛśyante,
bodhisattvādhiṣṭhānavaśena, tava ca subhājanatayā| tadyathā kulaputra māyākārasya
sarvamāyāgataviṣayaṃ saṃdarśayamānasya māyā na kutaścidāgacchanti na vigacchanti na kvacitsaṃkrāntim,
saṃdṛśyate ca mantrauṣadhibalena| evameva kulaputrate vyūhā na kvacidgatā na kutaścidāgatā
na kvacidrāśībhūtāḥ| saṃdṛśyante ca acintyabodhisattvajñānamāyāsuśikṣitvāt pūrvapraṇidhānādhiṣṭhānajñānavaśitayā|
sudhana āhaṃ-kiyaddūrādārya āgacchasi? āha-anāgatagatiṃgataḥ|
kulaputra bodhisattvānāṃ gatiḥ acalanāsthānagatiḥ| anālayāniketagatiḥ| acyutyupapattigatiḥ|
asthānasaṃkrāntigatiḥ| acalanānutthānagatiḥ| anavekṣāniketagatiḥ| akarmavipākagatiḥ|
anutpādānirodhagatiḥ| anucchedāśāśvatagatiḥ| api tu kulaputra mahākaruṇāgatirbodhisattvānāṃ
vineyasattvāvekṣaṇatayā, mahāmaitrīgatirbodhisattvānāṃ duḥkhitasattvaparitrāṇatayā,
śīlagatirbodhisattvānāṃ yathāśayopapattitayā, praṇidhānagatirbodhisattvānāṃ pūrvādhiṣṭhānena,
abhijñāgatirbodhisattvānāṃ sarvasukhasaṃdarśanatayā, anabhisaṃskāragatirbodhisattvānāṃ
sarvatathāgatapādamūlānuccalanatayā, anāyūhaviyūhagatirbodhisattvānāṃ kāyacittāsaṃpravaṇatayā,
prajñopāyagatirbodhisattvānāṃ sattvānuvartanatayā, nirmāṇasaṃdarśanagatirbodhisattvānāṃ
pratibhāsapratibimbanirmitaśarīrasamatayā|api ca kulaputra yadvadasi-kiyaddūrāttvamāgacchasīti|
ahamasmin kulaputra āgacchāmi janmabhūmermāladebhyo janapadebhyaḥ kuṭigrāmakāt|
tatra gopālako nāma śreṣṭhī| taṃ buddhadharmeṣu pratiṣṭhāpya janmabhūmakānāṃ ca manuṣyāṇāṃ
yathābhājanatayā dharmaṃ deśayitvā mātāpitṛjñātisaṃbandhinaśca brāhmaṇagṛhapatīn mahāyāne
samādāpya| sudhana āha-katamā ārya bodhisattvānāṃ janmabhūmiḥ? āha-daśemāḥ kulaputra bodhisattvānāṃ
janmabhūmayaḥ| katamā daśa? yaduta bodhicittotpādo bodhisattvānāṃ janmabhūmiḥ|
bodhisattvakulajanaka adhyāśayo bodhisattvānāṃ janmabhūmiḥ| kalyāṇamitrakule janayitāḥ.......bhūmipratiṣṭhānaṃ
bodhisattvānāṃ janmabhūmiḥ| pāramitākule janakaṃ........ praṇidhānābhinirhāro
bodhisattvānāṃ janmabhūmiḥ| anutpattikadharmakṣāntikule janakau.......| sarvadharmapratipattiḥ
kulaputra bodhisattvānāṃ janmabhūmiḥ| atītānāgatapratyutpannasarvatathāgatakule
janayitrī janmabhūmiḥ| imāḥ kulaputra bodhisattvānāṃ daśa janmabhūmayaḥ||prajñāpāramitā
kulaputra bodhisattvānāṃ mātā, upāyakauśalyaṃ pitā, dānapāramitā stanyam, śīlapāramitā
dhātrī, kṣāntīpāramitā bhūṣaṇālaṃkāraḥ, vīryapāramitā saṃvardhikā, dhyānapāramitā caryāviśuddhiḥ
kalyāṇamitrāṇi śikṣācaryaḥ, sarvabodhyaṅgāni sahāyāḥ, sarvabodhisattvā bhrātaraḥ bodhicittaṃ
kulam, pratipattiḥ kuladharmāḥ, bhūmyavasthānaṃ kṣāntipratilambhaḥ, kulābhijātiḥ
praṇidhānābhinirhāraḥ, kulavidyālābhaḥ, caryāviśuddhiḥ, kuladharmānuvartanatā mahāyānasamādāpanā,
kulavaṃśāvyavacchedaḥ abhiṣekaikajātipratibaddhatā, dharmarājeṣu putratvam, sarvatathāgatasamudāgamaḥ
kulavaṃśapariśuddhiḥ| evaṃ hi kulaputra bodhisattvo'tikrānto bhavati
bālapṛthagjanabhūmim| avakrānto bhavati bodhisattvaniyāmam| saṃbhūto bhavati tathāgatakūle|
pratiṣṭhito bhavati tathāgatavaṃśe| avyavacchedāya pratipanno bhavati triratnavaṃśasya|
paripālanābhiyukto bhavati bodhisattvakulasya| pariśuddho bhavati jātigotreṇa| anupakruṣṭo
bhavati varṇajātyoḥ| anavadyo bhavati sarvajātaḥ| adoṣaḥ sadevake loke samārake sabrahmake
saśramaṇabrāhmaṇikāyāṃ prajāyām| kulīno bhavati uttamabuddhakulasaṃbhūto mahāpraṇidhigarbhaśarīraḥ||evaṃ
kulajātisamṛddhāśca kulaputra bodhisattvāḥ pratibhāsāyatanasarvadharmaparijñātatvānna
vijugupsante sarvalokopapattiṣu| nirmitopamasarvabhavopapattiparijñātatvānna
saṃkliśyante sarvabhavagatyupapattisaṃvāseṣu| nirātmasarvabuddhatvānna parikhidyante sarvasattvaparipākavinayeṣu|
mahāmaitrīmahākaruṇāśarīratvānna śrāmyanti sarvasattvānugraheṣu|
svapnopamasaṃsārādhimuktatvānna paritrasanti sarvakalpasaṃvāseṣu| māyāmayaṃ ca skandhaparijñātatvānna
krāmyanti sarvajanmacyutimaraṇasaṃdarśanena| dharmadhātuprakṛtikatvāyatanamucitvānna
kṣaṇyante sarvaviṣayeṣu| marīcyupamasarvasaṃjñāgatasubhāvitatvānna muhyanti sarvasaṃsāragatiṣu|
māyopamasarvadharmavikrīḍitatvādanupaliptā bhavanti sarvamāraviṣayaiḥ| sarvakāyaprabhāvitatvādavañcanīyā
bhavanti sarvakleśaiḥ| upapattivaśitālabdhatvādgatiṃgatā bhavanti
sarvagatiṣu| so'haṃ kulaputra sarvalokadhātūpapattyantargatena kāyena sarvajagadrūpasamairbalaviśeṣaiḥ
sarvasattvopamairniruktisaṃbhedaiḥ sarvajagadupamābhirnāmadheyavimātratābhiḥ
sarvasattvādhimuktisamairīryāpathaiḥ, sarvajagadvinayapramāṇairlokānuvartanaiḥ, sarvaviśuddhisamairjanmakulopapattisaṃdarśanaiḥ,
kriyāvatāramukhaiḥ sarvasattvasaṃjñānupraveśaiḥ
sarvabodhisattvapraṇidhinirmāṇasamairātmabhāvasaṃdarśanaprabhāvanaiḥ sarvadharmadhātuṃ spharitvā
pūrvasabhāgacaritānāṃ sattvānāṃ pranaṣṭabodhicittānāṃ paripācanārthaṃ jambudvīpe ca
janmopapattisaṃdarśanārthamiha dakṣiṇāpathe māladeṣu janapadeṣu kūṭāgrāmake brāhmaṇakuleṣūpapannānāṃ
mātṛpitṛjñātisaṃbandhināṃ vinayārthaṃ brāhmaṇakulajātiviśeṣeṇa caiṣāṃ jātyabhimānikānirabhimānatāyai
tathāgatakule saṃjananārthamihopapannaḥ| so'haṃ kulaputra iha dakṣiṇāpathe
anenopāyena yathāśayānāṃ sattvānāṃ yathāvineyānāṃ paripākavinayaṃ kurvan ihaiva vairocanavyūhālaṃkāragarbhe
kūṭāgāre prativasāmi| itaścāhaṃ cyutaḥ tuṣitabhavane upapattiṃ
saṃdarśayiṣyāmi yathāśaye sattvānuvartanatāyai, tuṣitakāyikānāṃ ca sabhāgacaritānāṃ devaputrāṇāṃ
paripākāya, sarvakāmadhātusamatikrāntānāṃ bodhisattvapuṇyajñānanirmāṇavyūhasaṃdarśanatāyai,
kāmaratitṛṣṇāvinivartanatāyai, sarvasaṃsārānityatvaparidīpanatāyai, vipattiparyavasānasarvadevopapattisaṃdarśanatāyai,
cyavanākāraṃ nāma mahājñānadharmamukhamekajātibaddhairbodhisattvaiḥ
sārdhaṃ saṃgāyanāya, sahaparipācitānāṃ ca tatropapattisaṃgrahaṇatāyai, śākyamunisaṃpreṣitānāṃ
ca vineyakalānāṃ prabodhanatāyai| kāle paripūrṇābhiprāyasarvajñatāmadhigamiṣyāmi|
bodhiprāptaṃ ca māṃ kulaputra tvaṃ punarapi drakṣyasi sārdhaṃ mañjuśriyā kalyāṇamitreṇa||api
tu khalu punaḥ kulaputra-gaccha tvaṃ tameva mañjuśriyaṃ kumārabhūtam| upasaṃkramya
paripṛccha-kathaṃ bodhisattvena bodhisattvacaryāyāṃ śikṣitavyam, kathaṃ pratipattavyam,
kathaṃ samantabhadracaryāmaṇḍalamavataritavyam, kathamabhinirhartavyam, kathaṃ praṇidhātavyam,
kathaṃ vipulīkartavyam, kathamanusartavyam, kathaṃ paryadātavyam, kathaṃ praveṣṭavyam,
kathaṃ paripūrayitavyam, sa te kulaputra kalyāṇamitra saṃdarśayiṣyati| tatkasya hetoḥ?
sa kulaputra bodhisattvakoṭīniyutaśatasahasrāṇāṃ praṇidhānaviśeṣaḥ saṃvidyate yo mañjuśriyaḥ
kumārabhūtasya| vistīrṇaḥ kulaputra mañjuśriyaḥ kumārabhūtasya caryānihāraṃ| apramāṇo
mañjuśriyaḥ kumārabhūtasya praṇidhānābhinirhāraḥ apratiprasrabdho mañjuśriyaḥ kumārabhūtasya
sarvabodhisattvaguṇaviśeṣābhinirhāraḥ| mātā mañjuśrīḥ kumārabhūto buddhakoṭīniyutaśatasahasrāṇām|
avavādako mañjuśrīḥ kumārabhūto bodhisattvakoṭīniyutaśatasahasrāṇām| udyukto
mañjuśrīḥ kumārabhūtaḥ sarvasattvadhātuparipākavinayāya| vistīrṇanāmacakro mañjuśrīḥ kumārabhūto
daśadiksarvalokadhātuṣu| kathāpuruṣo mañjuśrīḥ kumārabhūto'nabhilāpyeṣu tathāgataparṣanmaḍaleṣu|
saṃvarṇito mañjuśrīḥ kumārabhūtaḥ sarvatathāgataiḥ| gambhīradharmajñānavihārī
mañjuśrīḥ kumārabhūtaḥ sarvadharmayathārthadarśī| durāgatagocaro mañjuśrīḥ kumārabhūtaḥ
sarvavimokṣanayeṣu| avatīrṇaḥ samantabhadrabodhisattvacaryāyām| sa te kulaputra kalyāṇamitrājanakaḥ,
tathāgatakule saṃvardhakaḥ, sarvakuśalamūlānutthāpakaḥ, bodhisaṃbhārāṇāṃ darśakaḥ,
bhūtakalyāṇamitrāṇāṃ samādāpakaḥ sarvaguṇeṣu avatārakaḥ, mahāpraṇidhānajāle pratiṣṭhāpakaḥ,
sarvapraṇidhānābhinirhāreṣu śrāvayitā, sarvabodhisattvaguhyānāṃ saṃdarśakaḥ, sarvabodhisattvacintyatāyāḥ,
sabhāgacaritaḥ pūrvajanmasaṃvāseṣu| tasmāttarhi tvaṃ kulaputra mañjuśrīpādamūlagataḥ
eva mā parīttamanamutpādaya, mā parikhedaṃ janaya sarvaguṇānuśāsanīpratilambheṣu|
tatkasya hetoḥ? yāvanti tvayā sudhana kalyāṇamitrāṇi dṛṣṭāni, yāvanti caryāmukhāni
śrutāni, yāvanto vimokṣanayā avatīrṇāḥ, yāvantaḥ praṇidhānaviśeṣā avagāḍhāḥ, sarvaṃ mañjuśriyaḥ
kumārabhūtasyānubhāvo'dhiṣṭhānaṃ ca draṣṭavyam| sa ca mañjuśrīḥ kumārabhūtaḥ paramapāramitāprāptaḥ||atha
khalu sudhanaḥ śreṣṭhidārako maitreyasya bodhisattvasya pādau śirāsābhivandya
maitreyaṃ bodhisattvaṃ mahāsattvamanekaśatasahasrakṛtvaḥ pradakṣiṇīkṛtya punaḥ
punaravalokya maitreyasya bodhisattvasyāntikāt prakrāntaḥ



