| atha khalu sudhanaḥ śreṣṭhidārako'parājitadhvajabodhisattvavimokṣajñānāvabhāsitaḥ acintyabuddhaviṣayavikurvitapratyakṣavihārī
acintyabodhisattvavimokṣapratyakṣajñānābhijñaḥ acintyabodhisattvasamādhijñānāvabhāsitacittaḥ
sarvakālasamavasaraṇasamādhijñānāvabhāsapratilabdhaḥ
sarvasaṃjñāsaṃgatasamavasaraṇasamādhiviṣayāvabhāsitaḥ sarvajagadviśeṣavatijñānālokapratilabdhaḥ
sarvatryadhvānugatagocaravihārābhimukhaḥ advayavikalpasamatānirdeśajñānaparamaḥ sarvārambaṇaprasaritajñānālokaḥ
sattvaśraddhābhimukhakṣāntiviśuddhayadhimuktikośakuśalaḥ svabhāvadharmakṣāntiniścayajñānālokapratilabdhaḥ
sarvatrānugatābhijñabodhisattvacaryāsvabhāvabhāvanāvirahitacittaḥ
sarvajñatāvegāvivartyacitto daśabalajñānavidyudavabhāsapratilabdhaḥ
dharmadhātunirghoṣābhilāṣāvitṛptacittaḥ sarvajñatāvihāragocarāvataraṇapratipatticittaḥ anantabodhisattvacaryāvyūhābhinirhāracitto'nantabodhisattvamahāpraṇidhānamaṇḍalapariśodhanacittaḥ
anantamadhyalokadhātujālākṣayānugamajñānābhimukhacittaḥ anantasattvasāgaraparipākavinayāsaṃkucitacittaḥ
anantabodhisattvacaryāviṣayaṃ saṃpaśyan anantalokadhātugativimātratāṃ saṃpaśyan
anantalokadhātuvibhaktivicitratāṃ saṃpaśyan ananta lokadhātusūkṣmodārārambaṇāntargatāṃ
saṃpaśyan anantalokadhātupratiṣṭhānasaṃjñājālavicitritāṃ saṃpaśyan anantalokadhātuvyavahāraprajñaptisaṃvṛtivimātratāṃ
saṃpaśyan anantasattvādhimuktivimātratāṃ saṃpaśyan anantasattvavibhaktivimātratāṃ
saṃpaśyan anantasattvaparipākavinayānugamaṃ saṃpaśyan anantasattvadikkālasaṃjñāgatavicitratāṃ
saṃpaśyan kalyāṇamitrāṇyabhimukhīkurvāṇo'nupūrveṇa yena īṣāṇe
janapade jayoṣmāyatano brāhmaṇaḥ, tenopasaṃkrāntaḥ| tena ca samayena jayoṣmāyatano brāhmaṇa
ugraṃ tapaḥ tapyati sarvajñatāmārambaṇīkṛtya| tasya caturdiśaṃ mahānagniskandhaḥ parvatamātrojjvalitaḥ|
abhyudgatamahāparvataprapātaḥ kṣuradhārāmārgaḥ saṃdṛśyate|| atha khalu sudhanaḥ
śreṣṭhidārako jayoṣmāyatanasya brāhmaṇasya pādau śirasābhivandya purataḥ prāñjaliḥ
sthitvā evamāha-mayā ārya, anuttarāyāṃ samyaksaṃbodhau cittamutpāditam| na ca jānāmi kathaṃ
bodhisattvena bodhisattvacaryāyāṃ śikṣitavyam, kathaṃ pratipattavyam, śrutaṃ ca me āryo
bodhisattvānāmavavādānuśāsanīṃ dadātīti| tadvadatu me āryaḥ-kathaṃ bodhisattvena bodhisattvacaryāyāṃ
śikṣitavyam, kathaṃ pratipattavyam| sa āha-gaccha kulaputra, etaṃ kṣuradhāramārgaṃ
parvatamabhiruhya atra agnikhadāyāṃ prapata| evaṃ te bodhisattvacaryā pariśuddhiṃ gamiṣyati||
atha khalu sudhanasya śreṣṭhidārakasya etadabhavat-durlabhā aṣṭākṣaṇavinivṛttiḥ|
durlabho mānuṣyapratilābhaḥ| durlabhā kṣaṇasaṃpadviśuddhiḥ| durlabho buddhotpādaḥ| durlabhā
avikalendriyatā| durlabho buddhadharmaśravaḥ| durlabhaṃ satpuruṣasamavadhānam| durlabhāni
bhūtakalyāṇamitrāṇi| durlabho bhūtanayānuśāsanopasaṃhāraḥ| durlabhaṃ samyagjīvitaṃ manuṣyaloke|
durlabhā dharmānudharmapratipattiḥ| mā haivāyaṃ māro bhaviṣyati mārādhiṣṭhito vā mārakāyiko
vā kalyāṇamitrapratirūpako vā bodhisattvakhaṇḍako vā, yo mama kuśalamūlāntarāyāya
pratipannaḥ, yo mama jīvitanirodhāya abhyutthitaḥ| mā haiva mamāntarāyaṃ kartukāmaḥ sarvajñatāyām|
mā khalu māṃ viṣameṇa pathā praṇetukāmaḥ| mā khalu me dharmamukhāntarāyaṃ kartukāmo
buddhadharmādhigamāya| tasyaivaṃ cintāmanasikāraprayuktasya daśa brahmasahasrāṇyuparyantarikṣe
sthitvā evamāhuḥ-mā kulaputra evaṃ cetanāṃ dṛḍhīkārṣīḥ| eṣa kulaputra āryo vajrārciḥsamādhyavabhāsalabdhaḥ
avivartyavīryo mahārambhottāraṇapratipannaḥ, sarvajagatsnehaparyādānāyābhyutthitaḥ,
sarvadṛṣṭigatajāladālanāya prayuktaḥ, sarvakleśakarmakakṣanirdahanāya
pratyupasthitaḥ, sarvākṣaṇajñānakāntārāvabhāsanāyodyuktaḥ, sarvasattvajarāmaraṇaprapātabhayavinivartanāya
vyavasthitaḥ, tryadhvāndhakāravidhamanatāyai abhiyuktaḥ, sarvadharmaraśmipramuñcanatāyai
pratipannaḥ| etasya hi kulaputra, pañcatapastapyamānasya yāvantaḥ kecidbrāhmaṇāḥ
kartṛtvamīśvaratvaṃ sarvalokajyeṣṭhatvamātmani manyante vividhadṛṣṭigatābhiniviṣṭāḥ
tasya asamogratapovratasamādānaprabhāveṇa sarve svabhavaneṣu na ramante| te dhyānaratimanāsvādayanto'sya
sakāśamupasaṃkrāmanti| tāneṣa āgatānṛddhayanubhāvenābhibhūya ugravratatapasā
ca tebhyaḥ sarvadṛṣṭigatavinivartanāya sarvamānamadaprahāṇāya ca dharmaṃ deśayati| sarvajaganmahāmaitrīmahākarūṇāspharaṇatāyai
bodhyāśayadṛḍhīkaraṇatāyai bodhicittotpādavipulakaraṇatāyai
sarvabuddhasaṃdarśanābhimukhatāyai buddhasvaramaṇḍalapratilambhaparipūraṇāya sarvatrānuravaṇabuddhaghoṣāpratighātānāvaraṇatāyai
ca dharmaṃ deśayati|| daśa ca mārasahasrāṇyuparyantarīkṣe
sthitvā divyairmaṇiratnairabhyavakīrya evamāhuḥ-asya kulaputra, pañcatapastapyato'smādarciḥskandhādābhā
niścaritvā asmadbhavanānyātmabhāvanābhavanābharaṇaparibhogāṃśca
jihmīkurvanti| te vayaṃ saṃvegajātāḥ saparivārāḥ etasya sakāśamupasaṃkramāma| upasaṃkrāntānāṃ
caiṣā'smākaṃ tathā dharmaṃ deśayati, yathā svacittapratilabdhā bodhāya cittamutpādya
avinivartanīyā bhavāmo'nuttarayāṃ samyaksaṃbodhau|| daśa ca vaśavartidevarājasahasrāṇi
divyaiḥ puṣpairabhyavakīrya evamāhuḥ-vayaṃ kulaputra, asya pañcatapastapyataḥ svabhavaneṣu
ratiṃ na vindāmaḥ| te vayaṃ svasvajanaparivārā etasya sakāśamupasaṃkramāmaḥ| sa eṣo'smākamupasaṃkrāntānāṃ
svacittavaśavartitāpratilābhāya dharmaṃ deśayati| sarvakleśavaśitāpratilābhāya
yathābhiprāyopapattivaśitāpratilābhāya sarvakarmāvaraṇaviśuddhivaśitāpratilābhāya sarvasamāpattivaśavartitāpratilābhāya
pariṣkāravaśitāvyūhapariśuddhaye yathābhiprāyavaśavartitāyai
ca dharmaṃ deśayati|| daśa ca sunirmitadevarājasahasrāṇyuparyantarikṣe sthitvā divyasaṃgītaprayoganirnādamadhuranirghoṣeṇa
pūjāṃ kṛtvā evamāhuḥ- etasya kulaputra pañcatapastapyata
ebhyo'gnikūṭebhyastadrūpā prabhā niścarati, yayā asmākamimāni vimānānyuttapyante, viśudhyanti,
prabhāsvaratarāṇi bhavanti| imāni cābharaṇāni, imāścāpsarasaḥ, vayamapīdānīṃ sadevaputrāpsarogaṇaparivārā
na kāmeṣu ratiṃ vindāmaḥ| na kāmasukhamabhinandāmaḥ| te vayaṃ
prahlāditakāyacittāḥ etasya sakāśamupasaṃkramāmaḥ| sa eṣo'smākamupasaṃkrāntānāṃ cittaviśuddhaye
dharmaṃ deśayati| cittaprabhāsvaratāyai cittakalyāṇatāyai cittakarmaṇyatāyai cittaprītisaṃjananatāyai
daśabalajñānapratilābhaviśuddhaye mahādharmavegavivardhanatayai kāyaviśuddhaye
apramāṇabuddhakāyābhinirharaṇatāyai vāgviśuddhaye tathāgataghoṣapratilābhāya cittaviśuddhaye
sarvajñatāpratilābhāya dharmaṃ deśayati|| daśa ca saṃtuṣitadevarājasahasrāṇi sadevaputrāpsaragaṇoparivārāṇi
uparyantarikṣe sthitvā sarvagandhacūrṇameghavarṣamabhipravṛṣya
pūjayitvā namaskṛtya evamāhuḥ-asya kulaputra, pañcatapastapyamānasya asmākaṃ svabhavaneṣu
ratirna bhavati| te vayamanabhiratāḥ santaḥ etasya sakāśamupasaṃkramāmaḥ| tata eṣo'smākamupasaṃkrāntānāṃ
sarvaviṣayānavekṣatāyai dharmaṃ deśayati| saṃtuṣṭicittatāyai cittaparituṣṭitāyai
kuśalamūlasaṃjananatāyai bodhicittotpādapratilābhāya yāvatsarvabuddhadharmaparipūraṇāya
dharmaṃ deśayati|| daśa ca suyāmadevarājasahasrāṇi sadevaputrāpsarogaṇaparivārāṇi divyāni
māndāravakusumavarṣāṇyabhipravṛṣya evamāhuḥ- asya kulaputra pañcatapastapyamānasya asmākaṃ
divyasaṃgītiṣu ratirna bhavati| te vayamanabhiratā etasya sakāśamupasaṃkramāmaḥ| tata
eṣo'smākamupasaṃkrāntānāṃ sarvakāmarativinivartanatāyai yāvatsarvabuddhadharmapratilābhāya
dharmaṃ deśayati|| daśa ca śakradevendraśatasahasrāṇi pratyekaṃ dvātriṃśadbhirupendraiḥ
sadevaputrāpsarogaṇaparivāraiḥ sārdhaṃ divyavastraratnābharaṇakusumameghavarṣamabhipravṛtya
evamāhuḥ-asya kulaputra pañcatapastapyamānasya asmākaṃ sarvaśakrabhavanodyānakrīḍāvanadivyatūryatālopacārasaṃgītiparibhogeṣu
ratirna bhavati| te vayamanabhiratā etasya sakāśamupasaṃkramāmaḥ|
tata eṣo'smākamupasaṃkrāntānāṃ sarvakāmaratiprahāṇāya dharmaṃ deśayati| sarvamidamanityaṃ
calaṃ vyayadharmamiti vācamudīrayati| sarvamadapramādasamucchedanāya dharmaṃ
deśayati anuttarabodhicchandavivardhanatāyai| api tu khalu punaḥ kulaputra asya saṃprekṣitena
imāni meruśikharāṇi saṃprakampitāni| te vayaṃ vyathitasaṃvignacittāḥ sarvajñatācittotpādanadṛḍhatayā
sarvajñatājñāne praṇidhimabhinirharāmaḥ|| daśa ca nāgasahasrāṇi airāvatanandopanandanāgarājapramukhāni
uparyantarikṣe gatāni divyakālānusāricandanameghairnāgakanyāsaṃgītinirnādamadhuranirghoṣairdivyagandhodakadhārāprasṛtapramuktairabhipravṛṣya
evamāhuḥ-asya
kulaputra pañcatapastapyata ebhyo mahāgniskandharāśibhya ābhāḥ pramuktāḥ sarvanāgabhavanānyavabhāsya
vālikāvarṣasuparṇibhayānyapanayanti| krodhapravṛttiṃ caiṣāṃ praśamayitvā āśayaṃ
prahlādya manaḥ prasādayanti| tata eṣo'smākaṃ prasannacittānāṃ dharmaṃ deśayati, yaduta
hīnanāgagativijugupsanatāyai sarvāvaraṇīyakarmaprahāṇāya| atyayaṃ deśayitvā anuttarāyāṃ
samyaksaṃbodhau cittānyutpādya sarvajñatāyāṃ pratiṣṭhāpayati|| daśa ca yakṣendrasahasrāṇi
gaganatale sthitvā nānāvidhayā pūjayā pūjayitvā jayoṣmāyatanaṃ brāhmaṇaṃ sudhanaṃ ca śreṣṭhidārakamevamāhuḥ-asya
kulaputra pañcatapastapyamānasya asmatpārṣadānāṃ manuṣyeṣu maitraṃ
cittaṃ saṃjāyate| sarvayakṣarākṣasakumbhāṇḍāśca maitracittā bhavanti| te maitracittā aviheṭhanapratipannā
asmatsakāśamupasaṃkrāmanti-vayamapīdānīṃ maitryādhipatyenābhibhūtāḥ sveṣu
sveṣu bhavaneṣu ratiṃ na vindāmaḥ| te vayaṃ sasvajanaparivārā etasya sakāśamupasaṃkramāmaḥ|
tadasmākamupasaṃkrāntānāmasya śarīraniryātā prabhā avabhāsya sarvaśarīraṃ sukhena spharati|
sa eṣo'smākaṃ prīṇitakāyacittānāṃ tathā dharmaṃ deśayati, yadanekeṣāṃ yakṣarākṣasakumbhāṇḍakaṭapūtanānāṃ
bodhāya cittānyutpadyante|| daśa ca gandharvendrasahasrāṇyuparyantarikṣe
sthitvā evamāhuḥ-asmākamapi kulaputra svabhavaneṣu vasatāmasya pañcatapastapyata ebhyo'gnikūṭebhya
ābhā niścaritvā asmadbhavanānyavabhāsayati| te vayaṃ tayā prabhayā spṛṣṭā acintyasukhasamarpitā
etasyāntikamupasaṃkramāmaḥ| upasaṃkrāntānāmeṣo'smākaṃ tathā dharmaṃ deśayati,
yadavivartyā bhavāmo'nuttarāyāḥ samyaksaṃbodheḥ|| daśa ca asurendrasahasrāṇi mahāsamudrādabhyudgamya
ākāśe dakṣiṇaṃ jānumaṇḍalamavanāmyakṛtāñjalipuṭāni namasyamānāni evamāhuḥ-asya
kulaputra, pañcatapastapyato'smākaṃ sarve'suralokāḥ sasāgarāṇi saśailāni ca mahāpṛthivīmaṇḍalāni
prakampante| tato vayaṃ save nihatamānamadadarpā vratatapobhibhūtā etasya sakāśamupasaṃkramāmaḥ|
upasaṃkrāntānāmeṣo'smākaṃ sarvamāyāśāṭhyaprahāṇāya gambhīradharmakṣāntyavatārāya
acaladharmatāpratiṣṭhānāya daśabalajñānapariniṣpattaye ca dharmaṃ deśayati|| daśa
ca garuḍendrasahasrāṇi mahāvegadhārigaruḍendrapramukhāni udāraṃ māṇavakarūpamabhinirmāya
evamāhuḥ-asya kulaputra, pañcatapastapyata ebhyo'gnirāśibhyaḥ prabhā niścaritvā asmadbhavanānyavabhāsya
saṃkampayati| te vayaṃ bhītāstrastāḥ saṃvignamanasa etasyāntikamupasaṃkramāmaḥ|
sa eṣa kulaputra, asmān dharmadeśanayā mahāmaitryāṃ saṃniyojayati| mahākaruṇāyāṃ samādāpayati|
saṃsārasāgarāvagāhanatāyāṃ saṃniyojayati| kāmapaṅkanimagnasattvābhyuddharaṇāya
saṃniyojayati| bodhyāśayamukhaviśuddhau prayojayati| prajñopāyatīkṣṇatāyāṃ saṃniyojayati|
yathāparipakvasattvavinayāyodyojayati|| daśa ca kinnarendrasahasrāṇi uparyantarikṣe sthitvā
evamāhuḥ-asya kulaputra pañcatapastapyato vāyusamīritābhyo'smadbhavanagatatālapaṅktibhyaḥ
kiṅkiṇījālaratnasūtradāmavādyavṛkṣebhyo sarvavādyabhāṇḍaratnābharaṇagṛhaparibhogebhyo buddhaśabdo
niścarati| dharmaśabdo'vivartyabodhisattvasaṃghaśabdo bodhisattvaprasthānapraṇidhānaśabdo
niścarati| amuṣyāṃ lokadhātusaṃkhyāyāmamuko nāma bodhisattvo bodhāya praṇidadhāti|
amuṣyāṃ lokadhātusaṃkhyāyāmamuko nāma bodhisattvo duṣkaraparityāgaṃ karoti| amuṣyāṃ lokadhātusaṃkhyāyāmevaṃnāmā
bodhisattvo sarvajñatājñānamaṇḍalaṃ pariśodhayati| amuṣyāṃ lokadhātusaṃkhyāyāmevaṃnāmā
bodhisattvo bodhimaṇḍamupasaṃkrāmati| amuṣyāṃ lokadhātusaṃkhyāyāmevaṃnāmā
bodhisattvo savāhanaṃ māraṃ parājitya anuttarāṃ samyaksaṃbodhimabhisaṃbudhyate| amuṣyāṃ
lokadhātusaṃkhyāyāmevaṃnāmā tathāgato dharmacakraṃ pravartayati| amuṣyāṃ lokadhātusaṃkhyāyāmamuko
nāma tathāgato'navaśeṣabuddhakāryaṃ kṛtvā anupadhiśeṣanirvāṇadhātau parinirvātīti|
aparyantaḥ kulaputra bhavejjambudvīpe sarvatṛṇakāṣṭhaśākhāpatrapalāśānāṃ paramāṇubhāgaśaḥ
paricchinnānām, na tveva teṣāṃ tathāgatanāmnāṃ bodhisattvapraṇidhīnāṃ bodhisattvacaryāprasthānaviśeṣāṇām,
ye'smadbhavanagatatālapaṅkibhyo yāvatsarvavādyabhāṇḍaratnābharaṇagṛhaparibhogebhyo
vāyusamīritebhyo buddhadharmabodhiśabdā niścaranti anuravanti, śrotravijñaptimāgacchanti|
te vayaṃ kulaputra, buddhasaṃghabodhisattvaprasthānapraṇidhicaryānāmanirghoṣeṇa
mahāprītivegaharṣasaṃjātā etasya sakāśamupasaṃkramāmaḥ| sa eṣo'smākamupasaṃkrāntānāṃ tathā
dharmaṃ deśayati, yadasmatpariṣadi aneke sattvā avivartyā bhavantyanuttarāyāḥ samyaksaṃbodheḥ||
aparimāṇāni ca kāmāvacaradevaputrasahasrāṇyudārodāravarṇānyākāśe sthitvā manomayyā
pūjayā pūjayitvā evamāhuḥ-asya kulaputra pañcatapastapyata ebhyo'gnikūṭebhyastathārūpā
prabhā niścaranti, yayā prabhayā avīciparyantān sarvanirayānavabhāsya sarvanairayikasattvaduḥkhāni
pratiprasrabdhāni| tayaiva prabhayā ayamasmākaṃ cakṣuṣu ābhāsamāgacchati| te vayamasyopari
cittāni prasādayitvā praṇīteṣu kāmāvacaradevanikāyeṣūpapannāḥ| ye vayamasya kṛtajñatayā
darśanenāvitṛptāḥ sarvakāmaratimutsṛjya asya sakāśamupasaṃkramāmaḥ| tata eṣo'smākamupasaṃkrāntānāṃ
tathā dharmaṃ deśayati, yadaparimāṇāḥ, sattvā bodhāya praṇidadhati|| atha
khalu sudhanaḥ śreṣṭhidārakastuṣṭa udagra āttamanāḥ pramuditaḥ prītisaumanasyajātaḥ imamevaṃ
rūpaṃ dharmanayaṃ śrutvā jayoṣmāyanate brāhmaṇe bhūtakalyāṇamitrāsaṃjñāmutpādya jayoṣmāyatanasya
brāhmaṇasya pādayoḥ praṇipatya evamāha-atyayamatyayato deśayāmyārya yo'haṃ kalyāṇamitrājñāṃ
prativāhayāmi| atha khalu jayoṣmāyatano brāhmaṇaḥ sudhanaṃ śreṣṭhidārakaṃ gāthayādhyabhāṣata—
pradakṣiṇaṃ ya bodhisattva ānuśāsti kurvatī na kāṅkṣaye gurubhya ekadhā
sthapitva mānasam| tato'sya sarva artha bhonti te'pi ca pradakṣiṇāḥ pradakṣiṇaṃ ca buddhajñānu
bodhimūli budhyate||1|| atha khalu sudhanaḥ śreṣṭhidārakastaṃ kṣuradhārācitaṃ parvataprapātamārgamabhiruhya
tatra mahāgniskandhe prāpatat| tena prapatatā supratiṣṭhito nāma bodhisattvasamādhiḥ
pratilabdhaḥ| tena cāgnisparśanena praśamasukhābhijño nāma bodhisattvasamādhiḥ
pratilabdhaḥ| sa evamāha-āścaryamārya yāvatsukhasaṃsparśo'yaṃ agniskandhaḥ, eṣa ca
kṣuradhārācitaḥ parvataprapātamārgaḥ| sa āha-ahaṃ kulaputra, aparyādattamaṇḍalasya bodhisattvavimokṣasya
lābhī| etamahaṃ kulaputra aparyādattamaṇḍalaṃ bodhisattvavimokṣaṃ jānāmi| kiṃ
mayā śakyaṃ tejoraśmikalpānāṃ bodhisattvānāṃ sarvajagatkleśadṛṣṭiparyādattapraṇidhānānāmapratyudāvartyaketūnāmaparyādattahṛdayānāmadīnacittānāmasaṃkucitamānasānāṃ
vajragarbhanārāyaṇakalpānāṃ
mahārambhottaraṇāviṣaṇṇānāmaśithilaprayogānāṃ vātamaṇḍalīkalpānāṃ sarvajagadarthaprayuktānāmavivartyavīryāṇāmapratyudāvartyasaṃnāhānāṃ
caryāṃ jñātuṃ guṇān vā vaktum?
gaccha kulaputra, idamihaiva dakṣiṇāpathe siṃhavijṛmbhitaṃ nāma nagaram| tatra maitrāyaṇī
nāma kanyā, rājñaḥ siṃhaketorduhitā, pañcakanyāśataparivārā| tāmupasaṃkramya paripṛccha-kathaṃ
bodhisattvena bodhisattvacaryāyāṃ śikṣitavyam, kathaṃ pratipattavyam|| atha khalu sudhanaḥ
śreṣṭhidārako jayoṣmāyatanasya brāhmaṇasya pādau śirasābhivandya jayoṣmāyatanaṃ brāhmaṇamanekaśatasahasrakṛtvaḥ
pradakṣiṇīkṛtya jayoṣmāyatanasya brāhmaṇasyāntikātprakāntaḥ||10||

