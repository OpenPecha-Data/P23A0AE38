26 Jayottamaḥ|

atha khalu sudhanaḥ śreṣṭhidārako mahāmaitryapramāṇasattvadhātuspharaṇacitto mahākaruṇāsnehābhiṣyanditasaṃtāno
vipulapuṇyajñānasaṃbhāravyūhopacitaḥ sarvakleśarajastamomalapaṅkāpagato
dharmasamatānugamo nimnonnatasarvajñatāmārgaprasṛtaḥ aparimāṇākuśaladharmāvatāramukhoddhṛtaḥ
sarvākuśalābhedyadṛḍhavīryabalaparākramaḥ acintyabodhisattvasamādhivipulaprasrabdhimukhasamarpitaḥ
prajñābhāskaratejovabhāsavidhūtaniravaśeṣāvidyāndhakāraḥ sukhaśītalopāyamāruteritajñānakusumāvakīrṇo
mahāpraṇidhānasamudraniryāṇajñānanayānukūlaḥ apratihatadharmadhātuspharaṇajñānaḥ
akṣuṇṇasarvajñatāpurapraveśābhimukhaḥ bodhisattvamārgamabhikāṅkṣamāṇo yena
nandihāraṃ nagaraṃ tenopasaṃkramya jayottamaṃ śreṣṭhinaṃ parimārgan parigaveṣamāṇo'drākṣīt
pūrveṇa nadihārasya nagarasya paryante vicitradhvajāyāmaśokavanikāyāmanekagṛhapatisahasraparivṛtaṃ
vividhāni nagarakāryāṇi pariniṣṭhāpayantaṃ tadāgamya ca dhārmīṃ kathāṃ kathayantam,
sarvāhaṃkārasamudyotāya, sarvamamakārotsargāya, sarvaparigrahaparityāgāya, sarvavastugrahaṇapratinisargāya,
sarvābhiniveśanirdāraṇāya, sarvatṛṣṇābandhanacchedanāya, sarvadṛṣṭigatakapāṭanirbhedanāya,
sarvasaṃśayavimativicikitsātimiravidhamanāya, māyāśāṭhyakāluṣyāpanayanāya,
īrṣyāmātsaryamalasaṃśodhanāya, cittasaraḥprasādanāya, anāvilacittatāyāṃ sattvapratiṣṭhāpanatāyai,
anāvilaśraddhābalotpādanatayā buddhadarśanābhirocanatāyai, bodhisattvabalodbhāvanatayā
buddhadharmasaṃpratīcchanatāyai, bodhisattvacaryāsūcanatayā bodhisattvasamādhibalajananatāyai,
bodhisattvaprajñābalasaṃdarśanatayā bodhisattvasmṛtibalaviśuddhyuttāraṇatāyai
dharmaṃ deśayamānaṃ yaduta bodhicittotpādābhirocanāya||

atha khalu sudhanaḥ śreṣṭhidārakastatkathāparyavasānamāgamayitvā jayottamasya śreṣṭhinaḥ pādayoḥ
praṇipatya suciramabhināmya dharmagauravapratilabdhenāśayena evaṃ vācamudīrayāmāsasudhano'smi,
sudhano'smi ārya, bodhisattvacaryāṃ parimārgāmi| tadvadatu me āryo yathāhaṃ bodhisattvacaryāyāṃ
śikṣeyam| yathā śikṣamāṇaḥ sarvasattvaparipākavinayakāyeṣvabhimukho bhaveyam|
sarvabuddhadarśanaṃ na vijahyām| sarvabuddhadharmaṃ śṛṇuyām| sarvabuddhadharmameghān saṃdhārayeyam|
sarvabuddhadharmanayeṣu pratipadyeyam| sarvalokadhātuṣu bodhisattvacaryāyāṃ
careyam| sarvakalpasaṃvāseṣu bodhisattvacaryayā na parikhidyeyam| sarvatathāgatavikurvitānyājānīyām|
sarvabuddhādhiṣṭhānāni saṃpratīccheyam| sarvatathāgatabaleṣu ca avabhāsaṃ pratilabdho
bhaveyam||

atha khalu jayottamaḥ śreṣṭhī sudhanaṃ śreṣṭhidārakamevamāha-sādhu sādhu kulaputra, yena te
anuttarāyāṃ samyaksaṃbodhau cittamutpāditam| ahaṃ kulaputra sarvagāminībodhisattvacaryāmukhaṃ
pariśodhayāmi yaduta abhāvapratiṣṭhitānabhisaṃskāravipratilābhabalena| so'hamiha sarvagāminībodhisattvacaryāpariśuddhimukhe
sthitvā sarvatrisāhasramahāsāhasre lokadhātau sarvatridaśadevalokeṣu
sarvayāmabhavaneṣu sarvatuṣitadevalokeṣu sarvanirmāṇaratidevalokeṣu sarvaparanirmitavaśavartidevalokeṣu
sarvamārabhavaneṣu sarvakāmādhātuṣu devanikāyāntargateṣu sarvadevabhavaneṣu
sarvanāgalokeṣu sarvanāgabhavaneṣu, sarvayakṣalokeṣu sarvayakṣabhavaneṣu,
sarvarākṣasalokeṣu sarvarākṣasabhavaneṣu, sarvakumbhāṇḍalokeṣu sarvakumbhāṇḍabhavaneṣu, sarvapretalokeṣu
sarvapretabhavaneṣu, sarvagandharvalokeṣu sarvagandharvabhavaneṣu, sarvāsuralokeṣu
sarvāsurabhavaneṣu, sarvagaruḍalokeṣu sarvagaruḍabhavaneṣu, sarvakinnaralokeṣu sarvakinnarabhavaneṣu,
sarvamahoragalokeṣu sarvamahoragabhavaneṣu, sarvamanuṣyalokeṣu sarvamanuṣyabhavaneṣu,
sarvagrāmanagaranigamajanapadarāṣṭrarājadhānīṣu sarvakāmadhātvantargatāsu
sarvasattvagatiṣu dharmaṃ deśayāmi| adharmaṃ pratijahāmi| vivādaṃ praśamayāmi| vigrahaṃ vyāvartayāmi|
kalahaṃ vyupaśamayāmi| yuddhaṃ nivārayāmi| raṇamupaśamayāmi| vairamuparamayāmi|
bandhanāni cchinadmi| cārakāṇi bhinadmi| bhayāni vinivartayāmi| akuśalakarmābhisaṃskārān
samucchinadmi| prāṇivadhāt sattvān vinivārayāmi| adattādānāt kāmamithyācārāt mṛṣāvādāt paiśunyāt
pārūṣyāt saṃbhinnapralāpādabhidhyāyā vyāpādāt mithyādṛṣṭeḥ sattvānnivārayāmi| sarvakāryebhyaḥ
sattvān vinivārayāmi| sarvadharmakuśaladharmakriyāsvanuvartayāmi| sarvasattvān
sarvaśilpāni śikṣayāmi| lokahitāvahāni sarvaśāstrāṇi dyotayāmi, prakalpayāmi, prakāśayāmi,
prabhāvayāmi lokapraharṣaṇatāyai| sattvaparipākāya sarvapāṣaṇḍānanuvartayāmi| uttarijñānaviśeṣasūcanatāyai
sarvadṛṣṭigatavinivartanatāyai sarvabuddhadharmārocanatāyai yāvadbrahmaloke'pi
sarvarūpadhātukān devānabhibhūya dharmaṃ deśayāmi| yathā ceha trisāhasramahāsāhasre
lokadhātau, tathā daśasu dikṣu daśānabhilāpyabuddhakṣetrakoṭīniyutaśatasahasraparamāṇurajaḥsameṣu
lokadhātuṣu dharmaṃ deśayāmi| buddhadharmān deśayāmi| bodhisattvadharmān śrāvakadharmān
pratyekabuddhadharmān deśayāmi| narakān deśayāmi| narakagāminīṃ pratipadaṃ deśayāmi|
nairayikasattvakāraṇāṃ deśayāmi| tiryagyoniṃ deśayāmi| tiryagyonigatisaṃbhedaṃ tiyagyonigatigāminīṃ
pratipadaṃ tiryagyonyupapattiduḥkhaṃ deśayāmi| yamalokaṃ deśayāmi, yamalokagāminīṃ
pratipadaṃ yamalokaduḥkhaṃ deśayāmi| svargalokaṃ deśayāmi, svargalokagāminīṃ pratipadaṃ
svargalokaratyupacāraparibhogaṃ deśayāmi| manuṣyalokaṃ deśayāmi, manuṣyalokagatigāminīṃ
pratipadaṃ manuṣyalokasukhaduḥkhānubhavavaicitryaṃ deśayāmi| iti hi kulaputra lokadharmaṃ
deśayāmi| lokasamudayaṃ lokāstaṃgamanaṃ lokādīnavaṃ lokaniḥsaraṇamapi deśayāmi, yaduta
bodhisattvamārgasaṃprakāśanatāyai saṃsāradoṣavinivartanatāyai sarvajñatāguṇasaṃdarśanatāyai
bhavagatisaṃmohaduḥkhasaṃpraśamanatāyai anāvaraṇadharmatārocanatāyai lokapravṛttikriyāparidīpanatāyai
sarvalokapravṛttisukhaduḥkhasūcanatāyai sarvajagatpratiṣṭhāsaṃjñāgatavibhāvanatāyai
anālayatathāgatadharmābhidyotanatāyai sarvakarmakleśacakravyāvartanatāyai tathāgatadharmacakrapravartanasūcanatāyai
dharmaṃ deśayāmi| etamahaṃ kulaputra sarvagāminībodhisattvacaryāviśuddhimukhamavabhāsapratiṣṭhitānabhisaṃskāravimalavyūhaṃ
prajānāmi| kiṃ mayā śakyaṃ
sarvābhijñānāṃ bodhisattvānāṃ sarvakṣetratalamāyāgatajñānaśarīraspharaṇānāṃ samantacakṣurjñānabhūmipratilabdhānāṃ
sarvavākpatharutavijñaptiparamaśrotrāṇāṃ tryadhvaspharaṇadharmamukhālokavaśitāprāptānāṃ
sarvadharmasamavasaraṇajñānavaśitādhipativīrapuruṣāṇāmacintyāpramāṇayathāśayasattvavijñapanā-saṃbhinnasvaramaṇḍalaprabhūtaruciratanujihvānāṃ
nānābhiprāyasattvasamudraruciravarṇasaṃsthānasarvabodhisattvasamamāyopamaśarīrāṇāṃ
sarvatathāgatādvayākalpācintyaśarīraparamāṇāṃ
sarvatryadhvānusṛtajñānakāyānāṃ gaganatalavipulāpramāṇagocaraviṣayāṇāṃ
caryāṃ jñātuṃ guṇān vā vaktum||

gaccha kulaputra, ihaiva dakṣiṇāpathe śroṇāparānteṣu janapadeṣu kaliṅgavanaṃ nāma nagaram| tatra
siṃhavijṛmbhitā nāma bhikṣuṇī prativasati| tāmupasaṃkramya paripṛccha-kathaṃ bodhisattvena
bodhisattvacaryāyāṃ śikṣitavyam, kathaṃ pratipattavyam||

atha khalu sudhanaḥ śreṣṭhidārako jayottamasya śreṣṭhinaḥ pādau śirasābhivandya jayottamaṃ śreṣṭhinamanekaśatasahasrakṛtvaḥ
pradakṣiṇīkṛtya punaḥ punaravalokya jayottamasya śreṣṭhino'ntikāt
prakrāntaḥ||24||

