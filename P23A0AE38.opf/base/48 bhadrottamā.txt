|

atha khalu sudhanaḥ śreṣṭhidārako yena kevalake janapade vartanakaṃ nagaram, yena ca bhadrottamopāsikā,
tenopajagāma| upetya bhadrottamāyā upāsikāyāḥ pādau śirasābhivandya bhadrottamāmupāsikāmanekaśatasahasrakṛtvaḥ
pradakṣiṇīkṛtya bhadrottamāyā upāsikāyāḥ purataḥ prāñjaliḥ
sthitvā evamāha-mayā ārye anuttarāyāṃ samyaksaṃbodhau cittamutpāditam| na ca jānāmi-kathaṃ
bodhisattvena bodhisattvacaryāyāṃ śikṣitavyam, kathaṃ pratipattavyam| śrutaṃ ca me āryā
bodhisattvānāmavavādānuśāsanīṃ dadātīti| tadvadatu me āryā-kathaṃ bodhisattvena bodhisattvacaryāyāṃ
śikṣitavyam, kathaṃ pratipattavyam||

sā avocat-ahaṃ kulaputra anālayamaṇḍalaṃ nāma dharmaparyāyaṃ jānāmi deśayāmi| adhiṣṭhānaśca
me samādhiḥ pratilabdhaḥ| na tatra samādhau kasyaciddharmasyādhiṣṭhānam| tatra sarvajñatācakṣuḥ
pravartate'dhiṣṭhānaṃ sarvajñatāśrotram| adhiṣṭhānaṃ sarvajñatāghrāṇam, adhiṣṭhānaṃ
sarvajñatājihvā, adhiṣṭhānaḥ sarvajñatākāyaḥ, adhiṣṭhānaṃ tatra sarvajñatāmanaḥ pravartate,
adhiṣṭhānā sarvajñatormiḥ, adhiṣṭhānā sarvajñatāvidyut, adhiṣṭhānāḥ sarvajñatāvegāḥ pravartante
jagadrocanāmaṇḍalāḥ| etamahaṃ kulaputra, anālayamaṇḍalaṃ dharmaparyāyaṃ jānāmi| kiṃ
mayā śakyamasaṅgabodhisattvacaryā sakalā jñātum?

gaccha kulaputra dakṣiṇāpathe| tatra bharukacchaṃ nāma nagaram| tatra muktāsāro nāma hairaṇyakaḥ
prativasati| tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,
kathaṃ pratipattavyam||

atha khalu sudhanaḥ śreṣṭhidārako bhadrottamāyā upāsikāyāḥ pādau śirasābhivandya bhadrottamāmupāsikāmanekaśatasahasrakṛtvaḥ
pradakṣiṇīkṛtya punaḥ punaravalokya bhadrottamāyā upāsikāyā
antikātprakrāntaḥ||46||

