|

atha khalu sudhanaḥ śreṣṭhidārako tridaśendrabhavanādavatīrya anupūrveṇa yena kapilavastuni
mahānagare viśvāmitro dārakācāryastenopajagāma| upetya viśvāmitrasya dārakācāryasya pādau
śirasābhivandya viśvāmitraṃ dārakācāryamanekaśatasahasrakṛtvaḥ pradakṣiṇīkṛtya viśvāmitrasya
dārakācāryasya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau
cittamutpāditam| na ca jānāmi-kathaṃ bodhisattvena bodhisattvacaryāyāṃ śikṣitavyam, kathaṃ
pratipattavyam| śrutaṃ ca me āryo bodhisattvānāmavavādānuśāsanīṃ dadātīti| tadvadatu me āryaḥ-kathaṃ
bodhisattvena bodhisattvacaryāyāṃ śikṣitavyam, kathaṃ pratipattavyam| evamukte
viśvāmitro dārakācāryaḥ sudhanaṃ śreṣṭhidārakametadavocat-ayaṃ kulaputra śilpābhijño nāma
śreṣṭhidārako bodhisattvāllipijñānaṃ śikṣitaḥ| etamupasaṃkramya paripṛccha| eṣa te nirdekṣyati
yathā bodhisattvacaryāyāṃ śikṣitavyam, yathā pratipattavyam|| 44 ||

