|

atha khalu sudhanaḥ śreṣṭhidārakastayā mahāprajñāvidyutāvabhāsitacittaḥ, taṃ sarvajñajñānālokaṃ
nidhyāyan, taṃ dharmatāsvabhāvabalāvabhāsaṃ samanupaśyamānaḥ, sarvasattvarutavijñaptikośaṃ
dhāraṇīnayaṃ dṛḍhīkurvan, taṃ sarvatathāgatadharmacakrasaṃdhāraṇaṃ dhāraṇīnayaṃ vipulīkurvan,
taṃ sarvajagaccharaṇaṃ mahākaruṇābalamupastambhayan, taṃ sarvadharmanayālokamukhasamutthānaṃ
sarvajñatāvegaṃ pratyavekṣamāṇaḥ, tāṃ vipuladharmadhātumaṇḍalaspharaṇapraṇidhipariśuddhimanuvartamānaḥ,
taṃ sarvadharmadigavabhāsajñānālokamuttāpayamānaḥ, tatsarvadharmadaśadiglokadhātuvyūhaspharaṇamabhijñānabalaṃ
nirharan, taṃ sarvabodhisattvakarmasmṛtyupādānārambhanistīraṇapraṇidhiṃ
paripūrayan anupūrveṇa yena durge janapade ratnavyūhaṃ nagaraṃ
tenopasaṃkrānto vasumitrāṃ bhāgavatīṃ parimārgan| tatra ye puruṣā vasumitrāyā bhāgavatyā
guṇānabhijñā jñānagocarāvidhijñāśca, teṣāmetadabhavat-kimasya evaṃ śāntadāntendriyasya evaṃ
saṃprajānasya evamabhrāntasya evamavikṣiptamānasasya evaṃ yugamātraprekṣiṇaḥ evaṃ vedanābhiraparyādattacittasya
evamanimittagrāhiṇaḥ sarvarūpagateṣu utkṣiptacakṣuṣaḥ evamavyagramānasasya
gambhīraceṣṭasyābhirūpasya sāgarakalpasya akṣobhyānabalīnacittasya vasumitrayā bhāgavatyā
kāryam? na hīdṛśā rāgaratā bhavanti, na viparyastacittāḥ| nedṛśānāmaśubhasaṃjñā samudācarati|
nedṛśāḥ kāmadāsā bhavanti| nedṛśāḥ strīvaśagā bhavanti| nedṛśā māragocare caranti|
nedṛśā māraviṣayaṃ niṣevante| nedṛśāḥ kāmapaṅke saṃsīdanti| nedṛśā mārapāśairbadhyante|
nākāryakāriṇo bhavanti| ye punarvasumitrāyā bhāgavatyā guṇaviśeṣābhijñā jñānagocarapratyakṣā
vā, te evamāhuḥ-sādhu sādhu kulaputra, sulabdhāste lābhāḥ, yastvaṃ vasumitrāṃ bhāgavatīṃ
paripraṣṭavyāṃ manyase| niyamena tvaṃ buddhatvaṃ prārthayase| niyamena tvaṃ sarvasattvapratiśaraṇamātmānaṃ
kartukāmaḥ| niyamena tvaṃ sarvasattvānāṃ rāgaśalyamuddhartukāmaḥ| niyamena
tvaṃ śubhasaṃjñāṃ vikaritukāmaḥ| eṣā kulaputra vasumitrā bhāgavatī nagaraśṛṅgāṭakasyottareṇa
svagṛhe tiṣṭhati||

atha khalu sudhanaḥ śreṣṭhidāraka idaṃ vacanamupaśrutya tuṣṭa udagra āttamanāḥ pramuditaḥ prītisaumanasyajāto
yena vasumitrāyā bhāgavatyā niveśanam, tenopasaṃkramya tadgṛhamadrākṣīdvipulaṃ
ca vistīrṇaṃ ca daśaratnaprākāraparikṣiptaṃ daśaratnatālapaṅktiparivṛttam| daśabhiḥ
parikhābhirgandhodakābhirdivyaratnotpalapadmakumudapuṇḍarīkasaṃchāditasalilābhiḥ aṣṭāṅgopetavāriparipūrṇābhiḥ
kanakavālikāsaṃstīrṇatalābhiḥ manoharagandhalulitasugandhīkṛtodakābhiḥ
anekaratnaprākāropaśobhitābhiḥ samantādanuparikṣiptam, sarvaratnamayabhavanavimānakūṭāgārasuvibhaktodviddhaniryūhatoraṇagavākṣajālārdhacandrasiṃhapañjara-vicitrajyotirdhvajamaṇiratnojjvalitatejasam,
asaṃkhyeyavividharatnaprākāropaśobhitaṃ vaiḍūryakhacitaratnahārasaṃskṛtatalaṃ
sarvadivyasubhagandhavāsitopacāraṃ mahākālāgarudhūpadhūpitasugandhaṃ sarvānulepanaviliptopacāraṃ
sarvaratnakhoṭakaracitaprākāraṃ vividharatnapratyarpitajāmbūnadajālasaṃchāditakūṭaṃ
kanakaghaṇṭājālaśatasahasravāteritapramuktamadhuramanojñanirghoṣaṃ sarvaratnapuṣpameghaprasṛtaprakīrṇaratnakusumālaṃkāraṃ
sarvaratnavicitradhvajopaśobhitadvāraṃ nānāmaṇiratnaprabhājvālālokāparyantanirdeśaṃ
prabhūtamaṇivicitradrumaśākhāvajraśilāprakaṭanidhiśatasahasranicayākṣayakośaṃ
daśamahodyānapratimaṇḍitam| sa tatrāpaśyadvasumitrāṃ bhāgavatīmabhirūpāṃ
prāsādikāṃ darśanīyāṃ paramayā śubhavarṇapuṣkalatayā samanvāgatāṃ suvarṇavarṇacchavimabhinīlakeśīṃ
suvibhaktasamāṅgapratyaṅgaśarīrāṃ sarvakāmadhātukadevamanuṣyātikrāntavarṇarūpasaṃsthānaśobhāṃ
brahmātirekasvarāṃ sarvasattvarutamantravidhijñāṃ sarvasvaravyūhopetakāntasvarāṃ
cakrākṣaravyūhavimokṣakauśalyānugatāṃ sarvaśilpaśāstrakauśalaniryātāṃ dharmajñānamāyākauśalasuśikṣitāṃ
sarvākārabodhisattvopāyanayapratilabdhāṃ vicitraratnābharaṇavibhūṣitāṃ
manojñakāyāṃ sarvaratnamayaprabhāsvarajālasaṃchāditaśarīrām asaṃkhyeyadivyamaṇiratnābharaṇavyūhapratimaṇḍitojjvaladehāṃ
cintārājamahāmaṇiratnābaddhamakuṭāṃ vajraratnavicitrasiṃhakāntamaṇiratnopaśobhitamadhyavaiḍūryamaṇihārāvasaktakaṇṭhāmabhinnakuśala-mūlacaryāsabhāgaikapraṇidhānamanāpamahāparivārāmakṣayapuṇyajñānamahānidhānakośām|
tayā ca sarvaṃ tadgṛhaṃ
sarvaratnabhavanavimānavyūhaṃ svaśarīraniryātayā premaṇīyayā kāyaprahlādasukhasaṃjananyā
cittaudbilyaprītikaraṇyā udārayā prabhayā sphuṭabhavabhāsitamapaśyat||

atha khalu sudhanaḥ śreṣṭhidārako vasumitrāyā bhāgavatyāḥ pādau śirasābhivandya purataḥ prāñjaliḥ
sthitvā evamāha-mayā ārye, anuttarāyāṃ samyaksaṃbodhau cittamutpāditam| na ca jānāmi-kathaṃ
bodhisattvena bodhisattvacaryāyāṃ śikṣitavyam, kathaṃ pratipattavyam| śrutaṃ ca me
āryā bodhisattvānāmavavādānuśāsanīṃ dadātīti| tadvadatu me āryā-kathaṃ bodhisattvena bodhisattvacaryāyāṃ
śikṣitavyam, kathaṃ pratipattavyam| sā avocat-mayā kulaputra virāga koṭīgato
nāma bodhisattvavimokṣaḥ pratilabdhaḥ| sāhaṃ kulaputra devānāmapsarorūpavarṇasaṃsthānārohapariṇāhātirekaprabhāsvaraviśuddhyā
yathāśayādhimuktānāmābhāsamāgacchāmi| evaṃ nāgayakṣagandharvāsuragaruḍakinnaramahoragamanuṣyāmanuṣyāṇāṃ
kanyārūpavarṇasaṃsthānārohapariṇāhātirekaprabhāsvaraviśuddhā
yathāśayādhimuktānāmābhāsamāgacchāmi| ye ca sattvā māmupasaṃkrāmanti
rāgaparyavasthitacetasaḥ, teṣāmahaṃ kulaputra sarveṣāṃ rāgavirāgatāyai dharmaṃ deśayāmi|
te ca taṃ dharmaṃ śrutvā rāgavirāgatāmanuprāpnuvanti, asaṅgaviṣayaṃ ca nāma bodhisattvasamādhiṃ
pratilabhante| kecinmama sahadarśanena rāgavirāgatāmanuprāpnuvanti, prāmodyaratiṃ ca
nāma bodhisattvasamādhiṃ pratilabhante| kecidālapanamātreṇa rāgavirāgatāmanuprāpnuvanti,
asaṅgasvarakośaṃ ca nāma bodhisattvasamādhiṃ pratilabhante| kecitpāṇigrahamātreṇa rāgavirāgatāmanuprāpnuvanti,
sarvabuddhakṣetrānugamanapratiṣṭhānaṃ ca nāma bodhisattvasamādhiṃ pratilabhante|
kecidekāvāsamātrakeṇa rāgavirāgatāmanuprāpnuvanti, visaṃyogālokaṃ ca nāma bodhisattvasamādhiṃ
pratilabhante| kecitprekṣitamātreṇa rāgavirāgatāmanuprāpnuvanti, praśāntākāravyūhaṃ
ca nāma bodhisattvasamādhiṃ pratilabhante| kecidvijṛmbhitamātreṇa rāgavirāgatāmanuprāpnuvanti,
parapravādivikṣobhaṇaṃ ca nāma bodhisattvāsamādhiṃ pratilabhante| kecinnimīlanamatreṇa
rāgavirāgatāmanuprāpnuvanti, buddhaviṣayālokaṃ ca nāma bodhisattvasamādhiṃ pratilabhante|
kecidāliṅganamātreṇa rāgavirāgatāmanuprāpnuvanti, sarvajagatsaṃgrahāparityāgagarbhaṃ
ca nāma bodhisattvasamādhiṃ pratilabhante| kecitparicumbanamātreṇa rāgavirāgatāmanuprāpnuvanti,
sarvajagatpuṇyakośasaṃsparśanaṃ ca nāma bodhisattvasamādhiṃ pratilabhante| ye
kecitsattvā mamāntikamupasaṃkrāmanti, sarvāṃstānahamatraiva virāgakoṭīgate asaṅgasarvajñatābhūmyabhimukhe
bodhisattvavimokṣe pratiṣṭhāpayāmi||

āha-kutra tvayā ārye kuśalamūlamavaropitam, kīdṛśaṃ ca karmopacitam, yasyāstaveyamīdṛśī saṃpat?
āha-smarāmi kulaputra, atīte'dhvani atyuccagāmī nāma tathāgato'rhan samyaksaṃbuddho loke
udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ
buddho bhagavān| tasya kulaputra atyuccagāminastathāgatasya sattvānāmanukampārthaṃ
sumukhāṃ nāma rājadhānīṃ praviśataḥ indrakīlamākrāmataḥ sarvaṃ tannagaraṃ prākampata| vipulavistīrṇaṃ
ca anekaratnamayaṃ saṃsthitamabhūt anekaratnaprabhāvyūhaṃ vividharatnapuṣpābhikīrṇaṃ
nānādivyatūryapramuktanirghoṣam| udārāprameyadevakāyameghapracchannaṃ ca antarīkṣaṃ
saṃsthitamabhūt| ahaṃ ca kulaputra tena samayena sumatirnāma śreṣṭhibhāryā abhūvam| tato
me buddhaprātihāryasaṃcoditayā svāminā sārdhaṃ pradhāvitvā tasya tathāgatasya vīthīmukhamupasaṃkrāntasya
udāraprasādajātayā ekā ratnakākaṇiḥ pratipāditā| tadā ca mañjuśrīḥ kumārabhūtastasya
bhagavato'tyuccagāminastathāgatasyopasthānako'bhūt| tenāhamanuttarāyāṃ samyaksaṃbodhau
cittamutpāditā| etamahaṃ kulaputra virāgakoṭīgataṃ bodhisattvavimokṣaṃ prajānāmi| kiṃ
mayā śakyamanantopāyajñānakauśalapratiṣṭhitānāṃ bodhisattvānāṃ vipulākṣayapuṇyakośānāmaparājitajñānaviṣayāṇāṃ
caryāṃ jñātum, guṇān vā vaktum||

gaccha kulaputra, ihaiva dakṣiṇāpathe śubhapāraṃgamaṃ nāma nagaram| tatra veṣṭhilo nāma gṛhapatiścandanapīṭhaṃ
tathāgatacaityaṃ pūjayati| tamupasaṃkramya paripṛccha-kathaṃ bodhisattvena
bodhisattvacaryāyāṃ śikṣitavyam, kathaṃ pratipattavyam||

atha khalu sudhanaḥ śreṣṭhidārako vasumitrāyā bhāgavatyāḥ pādau śirasābhivandya vasumitrāṃ bhāgavatīmanekaśatasahasrakṛtvaḥ
pradakṣiṇīkṛtya punaḥ punaravalokya vasumitrāyā bhāgavatyā
antikāt prakrāntaḥ||26||

