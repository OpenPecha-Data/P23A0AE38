|

atha khalu sudhanaḥ śreṣṭhidārakaḥ tatpuṇyatoyaṃ saṃbhāvayan, tatpuṇyakṣetraṃ saṃpaśyan, tatpuṇyasumeruṃ
pariśodhayan, tatpuṇyatīrthamavagāhayamānaḥ, tatpuṇyakośaṃ vivṛṇvan, tatpuṇyanidhimavalokayan,
tatpuṇyamaṇḍalaṃ pariśodhayan, tatpuṇyaskadhaṃ samādadat, tatpuṇyabalaṃ
saṃjanayan, tatpuṇyavegaṃ vivardhayan, anupūrveṇa yena siṃhapotaṃ nagaraṃ tenopasaṃkramya
ratnacūḍaṃ dharmaśreṣṭhinaṃ parimārgamāṇo'drākṣīdantarāpaṇamadhyagatam| tasya pādau śirasābhivandya
pradakṣiṇīkṛtya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau
cittamutpāditam| na ca jānāmi kathaṃ bodhisattvena bodhisattvacaryāyāṃ śikṣitavyam,
kathaṃ pratipattavyam| tatsādhu me āryo bodhisattvamārgamupadiśatu, yenāhaṃ mārgeṇa sarvajñatāyāṃ
niryāyām||

atha khalu ratnacūḍo dharmaśreṣṭhī sudhanaṃ śreṣṭhidārakaṃ pāṇau gṛhītvā yena svaṃ niveśanaṃ
tenopasaṃkramya tadgṛhamupadarśya evamāha-prekṣasva kulaputra mama niveśanam| so'nuvilokayan
adrākṣīttadgṛhaṃ śuddhaṃ prabhāsvaraṃ jāmbūnadasuvarṇamayaṃ vipulamudviddhaṃ rūpyaprākāraparikṣiptaṃ
sphaṭikaprāsādasukṛtopaśobhitaṃ vaiḍūryakūṭaśatasahasrapratimaṇḍitaṃ musāragalvasamucchritastambhaṃ
suprajñaptaṃ lohitamuktāmayasiṃhāsanaṃ jyotīrasamaṇiratnasiṃhadhvajasamuchritaṃ
vairocanamaṇiratnavitānavitataṃ cintāmaṇivicitrahemajālasaṃchannamasaṃkhyeyamaṇiratnapratimaṇḍitavyūhaṃ
śītajalāśmagarbhamayapuṣkariṇīsamupetaṃ sarvaratnadrumaparivṛtaṃ
vipulaṃ vistīrṇaṃ daśapuramudviddhamaṣṭadvāram| sa tadgṛhaṃ praviśya samantādanuvilokayati
sma| sa prathame pure'nnapānavidhiparityāgamadrākṣīt| dvitīye pure sarvavastravidhiparityāgam|
tṛtīye pure sarvaratnābharaṇālaṃkāraparityāgam| caturthe pure'ntaḥpureparibhogaratimahāpṛthivīkalyāṇakanyāratnaparityāgamadrākṣīt|
pañcame pure pañcamībhūmipratiṣṭhitānāṃ
bodhisattvānāṃ dharmasaṃgītiratiprayuktānāṃ lokahitasukhacittaceṣṭānāṃ sarvaśāstrāṇyabhinirhārayatāṃ
dhāraṇīnayaṃ ca samādhisamudraṃ ca samādhivyutthānaṃ ca samādhivyavacāraṃ ca jñānālokaṃ
ca abhinirhārayatāṃ saṃnipātamadrākṣīt| ṣaṣṭhe pure prajñāpāramitāvihārapratilabdhānāṃ
gambhīraprajñānāṃ sarvadharmapraśāntābhijñānāṃ bhūmisamādhidhāraṇīmukhagarbhasamantamukhaniryātānām
anāvaraṇagocarāṇām advayasamudācārāṇāṃ dharmasaṃgītiṃ kurvatāṃ prajñāpāramitāparivartanamanusaratāṃ
vibhajatāmuttānī kurvatāṃ bodhisattvānāṃ saṃnipātamadrākṣīt imāni
prajñāpāramitāmukhāni saṃgāyatām-yaduta śāntigarbhaṃ nāma prajñāpāramitāmukham, sarvajagajjñānasuvibhaktaṃ
ca nāma prajñāpāramitāmukham, acalāvartaṃ ca nāma prajñāpāramitāmukham,
virajaḥprabhāsaṃ ca nāma prajñāpāramitāmukham, duryodhanagarbhaṃ ca nāma prajñāpāramitāmukham,
jagadrocanāmaṇḍalaṃ ca nāma prajñāpāramitāmukham, anugamanayamaṇḍalaṃ ca nāma prajñāpāramitāmukham,
sāgaragarbhaṃ ca nāma prajñāpāramitāmukham, samantacakṣurupekṣāpratilabdhaṃ
ca nāma prajñāpāramitāmukham, akṣayakośānugamaṃ ca nāma prajñāpāramitāmukham, sarvadharmanayasāgaraṃ
ca nāma prajñāpāramitāmukham, sarvajagatsāgarānugamaṃ ca nāma prajñāpāramitāmukham,
asaṅgapratibhānaṃ ca nāma prajñāpāramitāmukham, dharmameghāvalambānupūrvābhilambhanilayaṃ
ca nāma prajñāpāramitāmukham| itīmāni prajñāpāramitāmukhāni pramukhaṃ kṛtvā paripūrṇāni
daśa prajñāpāramitāsaṃkhyeyaśatasahasrāṇi, yāni tān bodhisattvānanabhilāpyavyūhasuvibhaktaparṣanmaṇḍalasthitān
saṃgāyato'drākṣīt| saptame pure pratiśrutkopamakṣāntipratilabdhānāmupāyajñānaviniścayaniryātānāṃ
sarvatathāgatadharmameghasaṃpratyeṣakāṇāṃ bodhisattvānāṃ
saṃnipātamadrākṣīt| aṣṭame pure'cyutagāminyabhijñāpratilabdhānāṃ sarvalokadhātvanuvicaraṇānāṃ
sarvaparṣanmaṇḍalapratibhāsaprāptānāṃ sarvadharmadhātusuvibhaktaśarīrāṇāṃ sarvatathāgatapādamūlāsaṃbhinnaviṣayāṇāṃ
sarvabuddhakāyasamavasaraṇānāṃ sarvatathāgataparṣanmaṇḍalapūrvagamakathāpuruṣāṇāṃ
bodhisattvānāṃ saṃnipātamadrākṣīt| navame pure ekajātipratibaddhānāṃ
bodhisattvānāṃ saṃnipātamadrākṣīt| daśame pure sarvatathāgatānāṃ saprathamopacittotpādacaryāniryāṇapraṇidhānasāgarān
sarvabuddhadharmavikurvitaviṣayān sarvabuddhakṣetraparṣanmaṇḍalān
sarvabuddhadharmacakranirghoṣān sarvasattvavinayādhiṣṭhānavyūhānadrākṣīt||

dṛṣṭvā ca ratnacūḍaṃ dharmaśreṣṭhinametadavocat-ārya, kutaste iyamevaṃrūpā saṃpadviśodhitā?
kutra te kuśalamūlānyavaropitāni yasya tava iyamīdṛśī vipākasaṃpat? sa āha-smarāmi kulaputra
atīte'dhvani buddhakṣetraparamāṇurajaḥsamānāṃ kalpānāṃ pareṇa paratareṇa cakravicitre lokadhātāvanantaraśmidharmadhātusamalaṃkṛtadharmarājo
nāma tathāgato loke udapādi, vidyācaraṇasaṃpannaḥ
sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho
bhagavān| sa khalu punastathāgato jñānavairocanapramukhena śrāvakakoṭīśatena jñānasūryatejaḥpramukhena
ca bodhisattvakoṭīśatasahasreṇa sārdhaṃ maṇidhvajavyūharājamahodyānadharaṇipraviṣṭo
rājñā dharmeśvararājena abhinimantritaḥ| tasya me tathāgatasya nagarapraviṣṭasyāntarāpaṇamadhyagatasya
tūryanādanirnāditaṃ kāritam| ekā ca gandhagulikā nidhūpitā tasya
bhagavataḥ sabodhisattvaśrāvakasaṃghasya pūjākarmaṇe| tayā ca gandhagulikayā nidhūpitayā saptāhaṃ
sarvajambudvīpo'nantavarṇaiḥ sarvasattvakāyasadṛśairdhūpapaṭalameghaiḥ saṃchanno'bhūt|
tebhyaśca dhūpapaṭalameghebhya evaṃrūpaḥ śabdo niścarati sma-aciantyastathāgatatryadhvavipulena
skandhena samanvāgataḥ, sarvajñaḥ sarvāvaraṇavigataḥ sarvakleśavāsanāprahīṇaḥ,
sarvatathāgatāvaropitā dakṣiṇā, apramāṇasarvajñātāphaladāyikā sarvajñatāsamavasaraṇā iti-yaduta
asmatkuśalamūlaparipākārthamacintyasattvakuśalamūlavegasaṃjananārthaṃ ca| tebhyo dhūpapaṭalameghebhyo
buddhādhiṣṭhānena ayamevaṃrūpaḥ śabdo niścacāra| tacca me kulaputra tathāgatādhiṣṭhānaṃ
saṃdarśanaprātihāryakuśalamūlaṃ triṣu sthāneṣu pariṇāmitam| katameṣu triṣu?
yaduta atyantasarvadāridrayasamucchedāya saddharmaśravaṇāvirahitatāyai sarvabuddhabodhisattvakalyāṇamitradarśanaparipūraye
ca| etamahaṃ kulaputra, apratihatapraṇidhimaṇḍalavyūhabodhisattvavimokṣaṃ
jānāmi| kiṃ mayā śakyamacintyāpramāṇaguṇaratnākarāṇāṃ bodhisattvānāṃ caryāṃ
jñātuṃ guṇān vā vaktum, ye te asaṃbhinnabuddhaśarīrasāgarāvatīrṇāḥ, ye te asaṃbhinnadharmameghasaṃpratīcchakāḥ,
ye te asaṃbhinnaguṇasāgarapratipannāḥ, ye te samantabhadracaryājālavisṛtāḥ,
ye te asaṃbhinnasamādhiviṣayāvatīrṇāḥ ye te asaṃbhinnasarvabodhisattvaikaghanakuśalamūlāḥ
ye te asaṃbhinnatathāgatāvikalpavihāriṇaḥ, ye te asaṃbhinnatryadhvasamatāvatīrṇāḥ,ye
te asaṃbhinnasarvakalpasaṃvāsāparikhinnāḥ, ye te asaṃbhinnasamantacakṣurviṣayabhūmipratiṣṭhitāḥ||

gaccha kulaputra, ayamihaiva dakṣiṇāpathe vetramūlako nāma janapadaḥ| tatra samantamukhe nagare
samantanetro nāma gāndhikaḥ śreṣṭhī prativasati| tamupasaṃkramya paripṛccha-kathaṃ bodhisattvena
bodhisattvacaryāyāṃ śikṣitavyam, kathaṃ pratipattavyam||

atha khalu sudhanaḥ śreṣṭhidārako ratnacūḍasya dharmaśreṣṭhinaḥ pādau śirasābhivandya ratnacūḍaṃ
dharmaśreṣṭhinamanekaśatasahasrakṛtvaḥ pradakṣiṇīkṛutya punaḥ punaravalokya ratnacūḍasya
dharmaśreṣṭhino'ntikātprakrāntaḥ||16||

