|

atha khalu sudhanaḥ śreṣṭhidārako yena śilpābhijño śreṣṭhidārakastenopasaṃkramya śilpābhijñasya
śreṣṭhidārakasya pādau śirasābhivandya śilpābhijñasya śreṣṭhidārakasya purataḥ prāñjaliḥ
sthitvā evamāha-mayā ārya anuttarāyāṃ samyaksaṃbodhau cittamutpāditam| na ca jānāmi kathaṃ
bodhisattvena bodhisattvacaryāyāṃ śikṣitavyam, kathaṃ pratipattavyam| śrutaṃ ca me āryo
bodhisattvānāmavavādānuśāsanīṃ dadātīti| tadvadatu me āryaḥ-kathaṃ bodhisattvena bodhisattvacaryāyāṃ
śikṣitavyam, kathaṃ pratipattavyam||

so'vocat-ahaṃ kulaputra śilpābhijñāvato bodhisattvavimokṣasya lābhī| tasya me kulaputra mātṛkāṃ
vācayamānasya akāramakṣaraṃ parikīrtayato bodhisattvānubhāvena asaṃbhinnaviṣayaṃ nāma
prajñāpāramitāmukhamavakrāntam| rakāraṃ parikīrtayato'nantatalasaṃbhedaṃ nāma prajñāpāramitāmukhamavakrāntam|
pakāraṃ parikīrtayato dharmadhātutalasaṃbhedaṃ nāma prajñāpāramitāmukhamavakrāntam|
cakāraṃ parikīrtayataḥ samantacakravibhakticchedanaṃ nāma prajñāpāramitāmukhamavakrāntam|
nakāraṃ parikīrtayato'nilayapratilabdhaṃ nāma prajñāpāramitāmukhamavakrāntam|
lakāraṃ parikīrtayato vigatānālayavimalaṃ nāma prajñāpāramitāmukhamavakrāntam| dakāraṃ parikīrtayato'vaivartyaprayogaṃ
nāma prajñāpāramitāmukhamavakrāntam| bakāraṃ parikīrtayato
vajramaṇḍalaṃ nāma prajñāpārabhitāmukhamavakrāntam| ḍakāraṃ parikīrtayataḥ samantacakraṃ nāma
prajñāpāramitāmukhamavakrāntam| sakāraṃ parikīrtayataḥ sāgaragarbhaṃ nāma prajñāpāramitāmukhamavakrāntam|
vakāraṃ parikīrtayataḥ samantavirūḍhaviṭhapanaṃ nāma prajñāpāramitāmukhamavakrāntam|
takāraṃ parikīrtayato jyotirmaṇḍalaṃ nāma prajñāpāramitāmukhamavakrāntam| yakāraṃ
parikīrtayataḥ saṃbhedakūṭaṃ nāma prajñāpāramitāmukhamavakrāntam| ṣṭakāraṃ parikīrtayataḥ
samantadāhapraśamanaprabhāsaṃ nāma prajñāpāramitāmukhamavakrāntam| kakāraṃ parikīrtayato'saṃbhinnameghaṃ
nāma prajñāpāramitāmukhamavakrāntam| ṣakāraṃ parikīrtayato abhimukhapravarṣaṇapralambaṃ
nāma prajñāpāramitāmukhamavakrāntam| makāraṃ parikīrtayato mahāvegavicitravegaśikharaṃ
nāma prajñāpāramitāmukhamavakrāntam| gakāraṃ parikīrtayataḥ samantatalaviṭhapanaṃ
nāma prajñāpāramitāmukhamavakrāntam| thakāraṃ parikīrtayataḥ tathatāsaṃbhedagarbhaṃ
nāma prajñāpāramitāmukhamavakrāntam| jakāraṃ parikīrtayato jagatsaṃsāraviśuddhivigāhanaṃ
nāma prajñāpāramitāmukhamavakrāntam| svakāraṃ parikīrtayataḥ sarvabuddhasmṛtivyūhaṃ nāma
prajñāpāramitāmukhamavakrāntam| dhakāraṃ parikīrtayato dharmamaṇḍalavicāravicayaṃ nāma prajñāpāramitāmukhamavakrāntam|
śakāraṃ parikīrtayataḥ sarvabuddhānuśāsanīcakrarocaṃ nāma prajñāpāramitāmukhamavakrāntam|
khakāraṃ parikīrtayato'bhisaṃskārahetubhūmijñānagarbhaṃ nāma
prajñāpāramitāmukhamavakrāntam| kṣakāraṃ parikīrtayataḥ karmaniśāntasāgarakośavicayaṃ nāma
prajñāpāramitāmukhamavakrāntam| stakāraṃ parikīrtayataḥ sarvakleśavikiraṇaviśuddhiprabhaṃ
nāma prajñāpāramitāmukhamavakrāntam| ñakāraṃ parikīrtayato lokasaṃbhavavijñaptimukhaṃ nāma
prajñāpāramitāmukhamavakrāntam| thakāraṃ parikīrtayataḥ saṃsārapraticakrajñānamaṇḍalaṃ
nāma prajñāpāramitāmuikhamavakrāntam| bhakāraṃ parikīrtayataḥ sarvabhavanamaṇḍalavijñaptivyūhaṃ
nāma prajñāpāramitāmukhamavakrāntam| chakāraṃ parikīrtayata upacayagarbhaprayogaṃ cāritracchatramaṇḍalabhedaṃ
nāma prajñāpāramitāmukhamavakrāntam| smakāraṃ parikīrtayataḥ savarbuddhadaśarnadigabhimukhāvartaṃ
nāma prajñāpāramitāmukhamavakrāntam| hvakāraṃ parikīrtayataḥ
sarvasattvābhavyāvalokanabalasaṃjātagarbhaṃ nāma prajñāpāramitāmukhamavakrāntam| tsakāraṃ
parikīrtayataḥ sarvaguṇasāgarapratipattyavatāravigāhanaṃ nāma prajñāpāramitāmukhamavakrāntam|
ghakāraṃ parikīrtayataḥ sarvadharmameghasaṃdhāraṇadṛḍhasāgaragarbhaṃ nāma prajñāpāramitāmukhamavakrāntam|
ṭhakāraṃ parikīrtayataḥ sarvabuddhapraṇidhānadigabhimukhagamanaṃ
nāma prajñāpāramitāmukhamavakrāntam| ṇakāraṃ parikīrtayataḥ cakrākṣarākārakoṭivacanaṃ nāma
prajñāpāramitāmukhamavakrāntam| phakāraṃ parikīrtayataḥ sarvasattvaparipākakoṭīgatamaṇḍalaṃ
nāma prajñāpāramitāmukhamavakrāntam| skakāraṃ parikīrtayato bhūmigarbhāsaṅgapratisaṃvitprabhācakraspharaṇaṃ
nāma prajñāpāramitāmukhamavakrāntam| syakāraṃ parikīrtayataḥ sarvabuddhadharmanirdeśaviṣayaṃ
nāma prajñāpāramitāmukhamavakrāntam| ścakāraṃ parikīrtayataḥ sattvagaganadharmaghananigarjitanirnādaspharaṇaṃ
nāma prajñāpāramitāmukhamavakrāntam| ṭakāraṃ parikirtayataḥ
sattvārthanairātmyakāryātyantapariniṣṭhāpradīpaṃ nāma prajñāpāramitāmukhamavakrāntam|
ḍhakāraṃ parikīrtayato dharmacakrasaṃbhedagarbhaṃ nāma prajñāpāramitāmukhamavakrāntam||

iti hi kulaputra mama mātṛkāṃ vācayata etāni dvācatvāriṃśat prajñāpāramitāmukhapramukhānyaprameyāsaṃkhyeyāni
prajñāpāramitāmukhānyāvakrāntāni| etasya ahaṃ kulaputra śilpābhijñāvato bodhisattvavimokṣasya
lābhī| etamahaṃ jānāmi| kiṃ mayā śakyaṃ sarvalaukikalokottaraśilpasthānapāramitāprāptānāṃ
bodhisattvānāṃ caryāṃ jñātuṃ guṇān va vaktum? yathā sarvaśilpasthānapraveśeṣu
sarvalipisaṃkhyāgaṇanānikṣepapraveśeṣu sarvamantrauṣadhividhijñānaprayogaprativedheṣu
sarvabhūtagrahajyotiṣāpasmārakākhordavetālapratiṣṭhāneṣu sattvadhātucikitsābhaiṣajyasaṃyogajñāneṣu
dhātutantrasaṃyogaprayogeṣu suvarṇamaṇimuktāvaiḍūryaśaṅkhaśilāpravālalohitakamusāragalvakeśaraśrīgarbhāśmagarbhasarvaratna-saṃbhavotpattigotrākaramūlyajñāneṣu
udyānatapovanagrāmanagaranigamarāṣṭrarājadhānyabhinirhāreṣu
mṛgacakrāṅkavidyāsarvalakṣaṇanimittabhūmicāladigdāholkāpātakṣemākṣemasubhikṣadurbhikṣasarvalaukikāvartanivartapraveśeṣu
sarvalokottaradharmavibhaktisūcanādinirdeśapraveśatattvānugamajñāneṣu
nāstyāvaraṇaṃ vā vimarśo vā
vimatirvā saṃdeho vā saṃśayo vā saṃmoho vā dhaṃdhāyitatvaṃ vā vyābādhikaṃ vā avasādanaṃ vā
ajñānaṃ vā anabhisamayo vā||

gaccha kulaputra, iyamihaiva magadhaviṣaye kevalake janapade vartanake nagare bhadrottamā nāmopāsikā
prativasati| tāmupasaṃkramya paripṛccha-kathaṃ bodhisattvena bodhisattvacaryāyāṃ
śikṣitavyam, kathaṃ pratipattavyam||

atha khalu sudhanaḥ śreṣṭhidārakaḥ śilpābhijñasya śreṣṭhidārakasya pādau śirasābhivandya śilpābhijñaṃ
śreṣṭhidārakamanekaśatasahasrakṛtvaḥ pradakṣiṇīkṛtya punaḥ punaravalokya śilpābhijñasya
śreṣṭhidārakasyāntikātprakrāntaḥ||45||

