|atha khalu sudhanaḥ śreṣṭhidārakoḥ tat pramuditanayanajagadvirocanāyā rātridevatāyāḥ samantabhadraprītivipulavimalavegadhvajaṃ
bodhisattvavimokṣamadhimucyamāno'vataran, adhigacchan
praviśan prasaran spharamāṇo'nugacchan anusaran pratilabhamāno bhāvayan paribhāvayan kalyāṇamitrānuśāsanīṃ
pratipadyamāno'vavādānuśāsanīnirdeśānantaryatāyai pramuditanayanajagadvirocanāyā
rātridevatāyāḥ saṃpreṣaṇānuśāsanīmanusmaran, kalyāṇamitradarśanānugatena sarvendriyamaṇḍalena
samantadigabhimukhena kalyāṇamitradarśanapratilābhasamudācāreṇa sarvamānavigatena
kalyāṇamitragaveṣaṇamanasikāreṇa mahāsaṃbhārasaṃbhavavyavasitena kalyāṇamitrārāgaṇavikrameṇa
kalyāṇamitraikotībhāvagataiḥ sarvakuśalamūlaiḥ kalyāṇamitrasarvopāyakauśalyacariteṣvabhedyāśayapratipannaḥ
kalyāṇamitrasaṃniśrayasaṃvardhanamahāvīryavegasāgarasaṃjātaḥ sarvakalpakalyāṇamitrasamatānugatasaṃvāsapraṇidhānaḥ
samantasattvatrāṇojaḥśriyo rātridevatāyā antikamupasaṃkrāntaḥ||tasyopasaṃkrāmataḥ
samantasattvatrāṇojaḥśrī rātridevatā sarvalokābhimukhajagadvinayanidarśanānantabodhisattvavimokṣavṛṣabhitāsaṃdarśanārthaṃ
vicitralakṣaṇānuvyañjanaparaniṣpannakāyaṃ
saṃdarśya ūrṇakośātsamantajñānārciḥpradīpavimalajyotidhvajaṃ nāma
raśmiṃ prāmuñcadanantamadhyaraśmiparivāram| sa sarvalokamavabhāsya sudhanasya śreṣṭhidārakasya
mūrdhni nipatya sarvaśarīramanuspharati sma| samanantaraspṛṣṭaśca sudhanaḥ śreṣṭhidārakastena
raśminā, atha tāvadeva atyantavirajomaṇḍalaṃ nāma samādhiṃ pratyalabhata, yasya pratilābhātpramuditanayanajagadvirocanāyā
rātridevatāyāḥ samantasattvatrāṇojaḥśriyaśca rātridevatāyā
mārgāntare yatpṛthivīmaṇḍalaṃ tatra yāvanti tejaḥparamāṇurajāṃsi vā apsu paramāṇurajāṃsi
vā pṛthivīparamāṇurajāṃsi vā vajraparamāṇurajāṃsi vā vividhamahāmaṇiratnarajaḥparamāṇurajāṃsi
vā puṣpagandhacūrṇaparamāṇurajāṃsi vā ratnavyūhaparamāṇurajāṃsi vā sarvārambaṇaparamāṇurajāṃsi
vā, teṣu sarveṣu paramāṇurajaḥsu ekaikasmin paramāṇurajasi buddhakṣetraparamāṇurajaḥsamān
lokadhātūn saṃvartamānān vivartamānāṃścāpaśyat| sāpskandhān satejaḥskandhān
savāyuskandhān sapṛthivīskandhān samalokadhātusattvān sādhiṣṭhānān nānāsaṃsthānān saṃpratiṣṭhānān
nānāpṛthivītalavyūhān nānāparvataparivārān nānānadītaḍāgavyūhān nānāsāgaraparisaṃsthānān
nānādivyavibhaktibhavanavyūhān nānāvṛkṣasaṃsthānān nānāgaganālaṃkārān, sadevanagarabhavanālaṃkārān
sanāganagarabhavanālaṃkārān sayakṣanagarabhavanālaṃkārān sagandharvanagarabhavanālaṃkārān
sāsuranagarabhavanālaṃkārān sagaruḍanagarabhavanālaṃkārān, sakinnaranagarabhavanālaṃkārān,
samahoraganagarabhavanālaṃkārān, samanuṣyanagarabhavanālaṃkārān, sasarvadigvidigvyavasthānasarvasattvanagarabhavanālaṃkārān,
sanarakalokagativiṣayān, satiryagyonilokaviṣayān,
sayamalokaviṣayān, samanuṣyagativyavacāracyutyupapattiviṣayān, nānopapattyabhisaṃbhinnān,
anantagatibhedasamavasaraṇān| teṣu ca lokadhātuṣu vimātratāmadrākṣīt| yaduta
kāṃścillokadhātūna saṃkliṣṭānapaśyat| kāṃścitpariśuddhān, kāṃścidekāntasaṃkliṣṭān, kāṃścidgatipariśuddhān,
kāṃścitsaṃkliṣṭaviśuddhān, kāṃścidviśuddhasaṃkliṣṭān, kāṃścidekāntapariśuddhān,
kāṃścitsamatalapraveśān, kāṃścidavamūrdhapratiṣṭhānān, kāṃścidvyatyastasaṃsthānān,
teṣu lokadhātuṣu sarvasattvagatiṣu sarvasattvopapattiṣu samantasattvatrāṇojaḥśriyaṃ rātridevatāṃ
prativineyasattvasarvasattvābhimukhāmapaśyat| sarvalokāsaṃbhinnadarśanatayā yathāyuḥpramāṇānāṃ
sattvānāṃ nānādhimuktigocarāṇāṃ yathātmabhāvānāṃ yathātmavacanaprajñaptiniruktisaṃskāravyavahārāṇāṃ
yathāprayogānāṃ yathādhipateyānāṃ paripākavinayamupādāya sarvasattvāsaṃbhinnasaṃmukhāvasthitāmapaśyat||yaduta
nānānarakagatiparyāpannānāṃ sattvānāṃ vividhanarakaduḥkhabhayavinivartanatāyai,
nānātiryagyonyupapannānāṃ sattvānāmanyonyasaṃbhakṣaṇabhayavinivartanatāyai,
yamalokagatiparyāpannānāṃ sattvānāṃ kṣutpipāsādiduḥkhabhayavinivartanatāyai,
nāgalokagatiparyāpannānāṃ sattvānāṃ sarvanāgaduḥkhabhayavinivartanatāyai, sarvakāmadhātuparyāpannānāṃ
sattvānāṃ sarvakāmadhātukaduḥkhabhayavinivartanatāyai, manuṣyalokagatiparyāpannānāṃ
sattvānāmandhakāratamisrāyāṃ rātrau sarvāndhakārabhayavinivartanatāyai, avarṇāyaśokīrtiśabdaślokābhiniviṣṭānāṃ
sattvānāṃ sarvāyaśokīrtibhayavinivartanatāyai, parṣacchāradyabhayaniviṣṭānāṃ
sattvānāṃ parṣacchāradyabhayavinivartanatāyai, maraṇabhayabhītānāṃ sattvānāṃ
maraṇabhayavinivartanatāyai, durgatiprapātabhayabhītānāṃ sattvānāṃ durgatiprapātabhayavinivartanāyai,
ājīvikābhayabhītānāṃ sattvānāmājīvikābhayavinivartanatāyai, kuśalamūlavipraṇāśabhayabhītānāṃ
sattvānāṃ kuśalamūlavipraṇāśabhayavinivartanatāyai, bodhicittasaṃmoṣaṇabhayabhītānāṃ
sattvānāṃ bodhicittasaṃmoṣaṇabhayavinivartanatāyai, pāpamitrasamavadhānabhayabhītānāṃ
sattvānāṃ pāpamitrasamavadhānabhayavinivartanatāyai, kalyāṇamitravipravāsabhayabhītānāṃ
kalyāṇamitravipravāsabhayavinivartanatāyai, śrāvakapratyekabuddhabhūmiprapātabhayabhītānāṃ
sattvānāṃ śrāvakapratyekabuddhabhūmiprapātabhayavinivartanatāyai, vividhasaṃsārasaṃvāsaduḥkhabhayabhītānāṃ
vividhasaṃsāraduḥkhabhayavinivartanatāyai, visabhāgasarvasamavadhānabhītānāṃ
sattvānāṃ visabhāgasarvasamavadhānabhayavinivartanatāyai, viṣamakālopapattibhayabhītānāṃ
sattvānāṃ viṣamakālopapattibhayavinivartanatāyai, viṣamakulopapattibhayabhītānāṃ
sattvānāṃ viṣamakulopapattibhayavinivartanatāyai, pāpakarmādhyāpattibhayabhītānāṃ
pāpakarmādhyāpattibhayavinivartanatāyai, karmakleśāvaraṇabhayabhītānāṃ karmakleśāvaraṇabhayavinivartanatāyai,
vividhasaṃjñāgataniketabandhanabhayabhītānāṃ sattvānāṃ vividhasaṃjñāgataniketabhayavinivartanatāyai
sarvasattvānāmasaṃbhinnasaṃmukhāvasthitāmapaśyat||yaduta aṇḍajānāṃ
sattvānāṃ jarāyujānāṃ saṃsvedajānāmupapādukānāṃ rūpiṇāmarūpiṇāṃ saṃjñināṃ naivasaṃjñināṃ
nāsaṃjñināṃ sarvasattvaparitrāṇapraṇidhānabalābhinirhṛtatvāt, vipulabodhisattvasamādhivegavikramabalena
bodhisattvamahābhijñābalaparākrameṇa samantabhadrabodhisattvacaryāpraṇidhyabhinirhābalena
mahākaruṇānayasāgaravegasaṃjātatvāt, sarvajagadapraṇihitamahāmaitrīspharaṇatāyai
sarvasattvasukhasamudayaprītivegavivardhanatāyai sarvasattvasaṃgrahajñānaprayogatāyai
vipulabodhisattvavimokṣavikurvitavṛṣabhitāsamanvāgatatvāt, sarvakṣetrapariśodhanābhimukhīmapaśyat|
sarvadharmajñānānubodhābhimukhīṃ sarvabuddhapūjopasthānābhimukhīṃ sarvatathāgataśāsanasaṃdhāraṇābhimukhīṃ
sarvakuśalopacayābhimukhīṃ sarvabodhisattvacaryāvivardhanābhimukhīṃ
sarvasattvacittānāvaraṇābhimukhasthitāṃ sarvasattvendriyaparipācanābhimukhasthitāṃ
sarvasattvādhimuktisamudraviśodhanābhimukhīṃ sarvasattvāvaraṇīyadharmavinivartanābhimukhīṃ
sarvasattvājñānāndhakāravidhamanābhimukhīṃ sarvakuśalāparyayābhimukhīmapaśyat sarvajñajñānālokasaṃjananatāyai||atha
khalu sudhanaḥ śreṣṭhidārakaḥ samantasattvatrāṇojaḥśriyo rātridevatāyā
idamacintyaṃ sarvalokābhimukhajagadvinayanidarśanabodhisattvavimokṣavṛṣabhitāvikurvitaṃ
dṛṣṭvā praharṣajāto mahāprītivegasāgarapratilabdhaḥ samantasattvatrāṇojaḥśriyo rātridevatāyāḥ
sarvaśarīreṇa praṇipatya ūrdhvaṃ vadanamavalokayāmāsa| atha khalu samantasattvatrāṇojaḥśrī
rātrīdevatā tāṃ bodhisattvarūpalakṣaṇaviśuddhisaṃpadamantardhāpya rātridevatārūpeṇa
sarvavikurvitāni pravartayamānā adhyatiṣṭhat| atha khalu sudhanaḥ śreṣṭhidārakaḥ samantasattvatrāṇojaśriyo
rātridevatāyāḥ purataḥ prāñjaliḥ sthitvā tasyāṃ velāyāmimā gāthā
abhāṣata—dṛṣṭo mayā vipulakāyu tavā varalakṣaṇo ratanaābharaṇa|anuvyañjanaiḥ citravicitraśubhairgaganaṃ
jyotiṣagaṇena yathā

tavanantakṣetrarajadhātusamaṃ prabhamaṇḍalaṃ pravarakāyaśubham|nānāvidhānupamavarṇanibhā yena
spharī diśamanantatalā

bahu raśmijāla jagaccittasamāstvaṃ sarvaromamukhataḥ sṛjase|raśmīmukhe rucirapadmasthitāḥ tava
nirmitā jagi sameti duḥkham

gandhārcimeghapaṭalāṃ sṛjase jagarūpasaṃsthitasamantaśubhām|puṣpā pravarṣanta samantamukhaṃ
spharati dharmadhātugata sarvajinān

ratanārciparvatamerunibhaṃ tava ābhakūṭu vipulaṃ vimalam|yena prabhāsati samantajage mohāndhakāra
vinivartayase

tava sūryameghapaṭalā vipulā sada niścaranti vadanādvimalāḥ|vairocanasya viṣayaṃ vipulaṃ tava
sūryamaṇḍalaprabhotsṛjati

tava candrajyotiṣaprabhā vimalā nayanebhi megha sada niścariṣu|te co daśaddiśi spharitva jagaṃ
dyotanti loki timiropahatā

tava lakṣaṇairjagaśarīrasamā gacchati nirmitasamudra diśaḥ|te dharmadhātuvipulaspharaṇāḥ paripācayantyamitasarvagaṇān

tava kāyu dṛśyati hi dikprasaraiḥ sarvajagābhimukha prītikaraḥ|rājāgnicorajalajātyamitaṃ sarvaṃ
bhayaṃ śamayase vinayan

yada preṣitastava sakāśamahaṃ samupasthito guṇa vicintayatā|tada raśmimaṇḍala śubhā vimalā bhrumukhāntarātu
tava niścariṣu

obhāsayan diśa samudraśatānāloka loki vipulāṃ janiya|nānāvikurvita vidarśya bahūnastaṃgatā mama
śarīri tadā

yada raśmiṇḍala mamā nipatī tada saukhyamadbhutamudāramabhūt|okrānta dhāraṇi samādhiśatā paśyāmi
dikṣu ca jinānamitā

kramavikrame yada dharā kramataḥ paramāṇusaṃkhyanayu jñātu mayā|paśyāmi kṣetraparamāṇusamā kṣetrāṇi
ekaparamāṇuraje

rajasi sthitā pṛthaganekavidhā nekāntakliṣṭa bahu kṣetraśatā|duḥkhāni yeṣvanubhavanti janāḥ
paridevaroditaninādarutaiḥ

saṃkliṣṭaśuddha puna kṣetra bahūn alpaṃ sukhaṃ vipula yatra duḥkha|samudenti yeṣu jina kāruṇika
jinaśrāvakā api pratyekajināḥ

pariśuddhakliṣṭa puna kṣetranayā bahubodhisattvaracanāpracitāḥ|naranārimaṇḍita sudarśanīyāḥ
jinavaṃśu yatra sthihatī ruciraḥ

kṣetrasamudra vipula vimalā rajasi sthitā samatalānugatā|vairocane caritā hi purā pariśodhitā
vipulakalpaśataiḥ

sarveṣu kṣetraprasareṣu jināḥ saṃdṛśyiṣu drumavarendragatāḥ|bodhi vibuddhyayu vikurvayato cakraṃ
pravartyaṃ vinayanti jagat

paśyāmi tvāmanugatāmapi tāṃ vairocanasya viṣaye vipule|pūjā sahasranayutaiḥ amitaiḥ sarvān jinān
samabhipūjayantī

atha khalu sudhanaḥ śreṣṭhidārakaḥ imā gāthā bhāṣitvā samantasattvatrāṇojaḥśriyaṃ rātridevatāmetadavocat-āścaryaṃ
devate, yāvadbhambhīro'yaṃ bodhisattvavimokṣaḥ| kiṃ nāma ayaṃ vimokṣaḥ?
kiyaccirapratilabdhaścāyaṃ tvayā? kathaṃ ca pratipadyamāno bodhisattvaḥ imaṃ bodhisattvavimokṣaṃ
pariśodhayati? āha-durabhisaṃbhavaṃ kulaputra etatsthānaṃ sadevakena lokena saśrāvakapratyekabuddhena|
tatkasya hetoḥ? samantabhadrabodhisattvacaryāpraṇidhānānugatānāṃ hi
bodhisattvānāmeṣa gocaro mahākaruṇāgarbhāṇāṃ sarvajagatparitrāṇapratipannānāṃ sarvākṣaṇāpāyadurgatipathaviśodhanapratipannānāṃ
sarvakṣetrānuttarabuddhakṣetrapariśuddhipratipannānāṃ
sarvabuddhakṣetratathāgatavaṃśānupacchedapratipannānāṃ sarvabuddhaśāsanasaṃdhāraṇapratipannānāṃ
sarvakalpabodhisattvacaryāsaṃvāsasaṃvasanamahāpraṇidhānasāgarāvatīrṇānāṃ sarvadharmasāgaravitimirajñānālokaviśodhanapratipannānāmekakṣaṇena
sarvatryadhvanayasāgarajñānālokavihārapratilabdhānāṃ
bodhisattvānāmeṣa viṣayaḥ| atha ca punastathāgatādhiṣṭhānena nirdekṣyāmi—bhūtapūrvaṃ
kulaputra atīte'dhvani buddhakṣetraparamāṇurajaḥsamānāṃ kalpānāṃ pareṇa vairocanatejaḥśriyāṃ
lokadhātau virajomaṇḍalo nāma kalpo'bhūt sumeruparamāṇurajaḥsamabuddhotpādaprabhavaḥ|
sā khalu punarvairocanatejaḥśrīlokadhātuḥ sarvaratnameghavyūhā vajramayavimānabhavanapratimaṇḍitābhūt||atha
sā lokadhātuḥ sarvavimalaprabhamaṇirājasāgarapratiṣṭhitā
sarvagandharājamaṇiratnaśarīrā samantaparimaṇḍalaviśuddhasaṃkliṣṭā sarvābharaṇameghavitānasaṃchāditā
sarvavyūhamaṇicakravālasahasraparikṣiptā cāturdvīpikakoṭiniyutaśatasahasrasuracitavyūhā|
kācittatra cāturdvīpikā saṃkliṣṭāsaṃkliṣṭakarmaṇāṃ sattvānāmāvāsaḥ, kācitsaṃkliṣṭaviśuddhavyāmiśrakarmaṇāṃ
sattvānāmāvāsaḥ, kācidviśuddhasaṃkliṣṭānāṃ sattvānāmāvāsaḥ uttaptakuśalamūlānāmalpasāvadyānām,
kācidekāntapariśuddhānāṃ bodhisattvānāmāvāsaḥ||tasyāḥ khalu
punarvairocanaśriyo lokadhātoḥ pūrveṇa cakravālānusaṃdhau ratnakusumapradīpadhvajā nāma
cāturdvīpikā bhūmiśuddhisaṃkliṣṭā akṛṣṭoptaśāliparibhogā pūrvakarmavipākābhinirvṛttakūṭāgārabhavanavimānaparibhogā
samantāt kalpavṛkṣasaṃchāditā nānāgandhavṛkṣasadāpramuktakośagandhameghā
vividhamālyavṛkṣasadāpravarṣitamālyameghā vicitrapuṣpavṛkṣā acintyavarṇagandhapuṣpavarṣaughapramuktā
nānāvarṇacūrṇavṛkṣasadāpramuktakośasarvagandharatnarājacūrṇavarṣābhipravṛṣṭā
vividharatnavṛkṣamahāmaṇiratnakośavisṛtavarṇāvabhāṣitā divyavādyavṛkṣasarvavādyameghavātasamīritagaganatalapramuktamadhuranirghoṣā
candrasūryarātriṃdivāsukhaprabhavā maṇiratnasamantāvabhāsasamabhūmibhāgā||tasyāṃ
khalu cāturdvīpikāyāṃ daśa rājadhānīkoṭīniyutaśatasahasrāṇyabhūvan|
ekaikā ca rājadhānī samantānnadīsahasraparikṣiptā| sarvāśca tā nadyo vicitradivāpuṣpaughasaṃkaravāhinyo
divyatūryasaṃgītimanojñamadhuranirghoṣāḥ sarvaratnadrumatīrasuruciravyūhāḥ
nānāratnapratimaṇḍitāḥ nausaṃcāriṇyo yathecchāvividhasukhaparibhogyāḥ| ekaikasyāṃ
ca nadyantarikāyāṃ daśa nagarakoṭīniyutaśatasahasrāṇi saṃsthitānyabhūvan| ekaikaṃ
ca nagaraṃ daśagrāmakoṭīniyutaśatasahasraparivāram| sarve te grāmanagaranigamā anekadivyodyānabhavanavimānakoṭīniyutaśatasahasraparivārā
abhūvan| tasyāṃ khalu punaścāturdvīpikāyāṃ
jambudvīpasya madhye ratnakusumapradīpā nāma madhyamā rājadhānyabhūt, ṛddhā ca sphītā ca kṣemā
ca subhikṣā ca ākīrṇabahujanadevamanuṣyā ca daśakuśalakarmapathasamāttānāṃ sattvānāmālayaḥ|
tasyāṃ khalu punā ratnakusumapradīpāyāṃ rājadhānyāṃ vairocanaratnapadmagarbhaśrīcūḍo
nāma rāja abhūta cakravartī caturdvīpeśvaraḥ aupapādukaḥ padmagarbhe dvātriṃśanmahāpuruṣalakṣaṇasamalaṃkṛtaśarīro
dhārmiko dharmarājaḥ saptaratnasamanvāgataḥ| pūrṇaṃ cāsya sahasramabhūt
putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānāṃ sarvākārasuparipūrṇavarāṅgānām|
daśa cāsya strīkoṭīniyutaśatasahasrāṇyantaḥpuramabhūt sarvāsāṃ cakravartisabhāgakuśalamūlasaṃbhavānāṃ
sabhāgacaritānāṃ saharatnakāyālaṃkārāṇāṃ kalyāṇacittānāṃ devakanyānirviśeṣasadṛśarūpāṇāṃ
jāmbūnadasuvarṇavarṇakāyānāṃ nānādivyagandharomakūpapramuktagātrāṇāṃ
divyagandhavimalaprabhāpramuñcanaśarīrāṇām| daśa cāsya amātyakoṭyo'bhūvan pariṇāyakaratnapramukhāḥ||tasya
khalu vairocanaratnapadmagarbhaśrīcūḍasya rājñaścakravartinaḥ saṃpūrṇaśrīvakrā
nāma bhāryā abhūt strīratnam, abhirūpā prāsādikā darśanīyā paramaśubhavarṇapuṣkalatayā
samanvāgatā| abhinīlakeśī abhinīlanetrā suvarṇavarṇacchavirbrahmasvarā satatapramuktaprabhāśarīrā
samantādyojanasahasramanekavarṇayā divyagandhaprabhayā spharati sma| tasyāśca
saṃpūrṇaśrīvakrāyā rājabhāryāyāpadmabhadrābhirāmanetraśrīrnāma cakravartiduhitā abhūt, sarvāṅgasaṃpūrṇā
abhirūpā prāsādikā darśanīyā sarvalokātṛptadarśanā| tadyathāpi nāma kulaputra
rājñaścakravartino darśanena na kaścit tṛpyati, evameva tasyāḥ padmabhadrābhirāminetraśriyaścakravartiduhiturna
kaściddarśanena tṛptimāpadyate sthāpayitvā prajñātṛptān| tena ca
kālena tena samayena amitāyuṣaḥ sattvā abhūvan na niyatāyuṣaḥ, nāsti antareṇa kālakriyā|
tena ca kālena sattvānāṃ saṃsthānanānātvamapi prajñāyate sma| varṇanānātvamapi svaranānātvamapi
nāmadheyanānātvamapi kulanānātvamapi āyuṣpramāṇanānātvamapi ārohapariṇāhavimātratāmapi
utsāhabalaparākramasthāmavimātratāmapi manāpāmanāpakaraṇīyavimātratāmapi udārahīnādhimuktinānātvamapi
prajñāyate sma| tatra ye sattvāḥ suvarṇā abhūvannudārādhimuktikāḥ saṃpūrṇagātrā
abhirūpā darśanīyāḥ, ta evaṃ vācamabhāṣanta-ahaṃ bhoḥ puruṣa suvarṇatarastvatsakāśāditi|
evaṃ ye sattvāḥ susaṃsthitaśarīrā abhūvan, te duḥsaṃsthitaśarīrān sarvānavamanyante sma|
te tena anyonyāvamānanāsamuditena akuśalamūlena āyuḥpramāṇādapi parihīyante sma, varṇādapi
balādapi saukhyādapi parihīyante sma||tasyāṃ khalu ratnakusumapradīpāyāṃ rājadhānyāmuttareṇa
samantāvabhāsanadharmameghanirghoṣadhvajo nāma bodhimaṇḍavṛkṣo'bhūt sarvatathāgatabodhimaṇḍavyūhapratikṣaṇadarśanaḥ
abhedyavajramaṇirājasāramūlaḥ sarvamaṇiratnanicitavipulodviddhaskandhaḥ
sarvaratnamayaskandhaśākhāpatrapalāśapuṣpaphalaḥ saṃpannaḥ samantasuvibhaktaḥ
samabhāgābhipralambaracitaśākhaḥ samantaspharaṇākṣayatāvyūho nānāratnārcividyutsamantabhadrapramuktāvabhāsaḥ
sarvatathāgataviṣayavikurvitanirghoṣānuravitaḥ||tasya khalu bodhimaṇḍasya
purato ratnakusumavidyuddharmanigarjitameghaghoṣaṃ nāma gandhodakasaro'bhūddaśaratnadrumakoṭīniyutaśatasahasraparivāram|
sarve ca te ratnavṛkṣā bodhivṛkṣasaṃsthānā abhūvan| tasya
khalu punā ratnakusumavidyuddharmanigarjitameghaghoṣasya mahāgandhodakasarasaḥ sarvamaṇiratnasuvibhaktanicitāni
kūlānyabhūvan, sarvaratnahārapralambitāni viśuddharatnamayasarvabhavanavyūhopaśobhitāni
viśuddhasarvābharaṇavyūhasamalaṃkṛtāni| sarvaśca bodhimaṇḍo'pramāṇaiḥ
padmagarbhairacintyavyūhamahāmaṇiratnakūṭāgāraiḥ samantātparivṛto'bhūt| tasya khalu punā
ratnakusumavidyuddharmanigarjitameghaghoṣasya gandhodakasarasaḥ madhyāt sarvatryadhvatathāgataviṣayapatrasaṃdhividyotitameghavyūhaṃ
nāma mahāratnarājapadmaṃ prādurabhūt||tatra
mahāpadme samantajñānārciśrīguṇaketudhvajo nāma tathāgataḥ prādurbabhūva teṣāṃ sumeruparamāṇurajaḥsamānāṃ
tathāgatānāṃ prathamakalpikaḥ, yena tasmin kalpe sarvaprathamamanuttarā samyaksaṃbodhirabhisaṃbuddhā|
so'nekavarṣasahasrāṇi dharmaśravaṇena sattvān paripācya daśavarṣasahasraṃ
raśmyavabhāsavikurvitena paripācayāmāsa tatra daśabhirvarṣasahasraiḥ sa tathāgataḥ
prādurbhaviṣyatīti| yattataḥ sarvatryadhvatathāgataviṣayapatrasaṃdhividyotitaraśmimeghavyūhamahāratnarājapadmāt
sarvasattvavirajaḥpradīpā nāma raśmirniścacāra, yayā raśmyā te
sattvāḥ spṛṣṭāḥ saṃjānanti sma-daśabhirvarṣasahasraistathāgata utpatsyata iti, navabhirvarṣasahasraiḥ
sa tathāgata utpatsyata iti| yattato mahābodhivṛkṣādvirajovatīśrīgarbhā nāma raśmirniścacāra,
yayā raśmyā te sattvāḥ spṛṣṭāḥ sarvarūpāṇi sūkṣmāṇyapaśyan-aṣṭābhirvarṣasahasraiḥ
sa tathāgata utpatsyata iti| yattata eva mahābodhivṛkṣāt sarvasattvakarmavipākanirghoṣā
nāma raśmirniścacāra, yayā raśmyā te sattvāḥ spṛṣṭāḥ svakasvakān karmasamudrānavataranti
sma, karmasmṛtijñānaṃ ca pratyalabhanta-saptabhirvarṣasahasraiḥ sa tathāgata utpatsyata
iti| yattata eva mahābodhivṛkṣāt sarvakuśalamūlasaṃbhavanirghoṣā nāma raśmirniścacāra,
yayā raśmyā te sattvāḥ spṛṣṭāḥ paripūrṇā avikalasarvendriyāḥ saṃtiṣṭhante sma-ṣaḍbhirvarṣasahasraiḥ
sa tathāgata utpatsyata iti| yattata eva mahābodhivṛkṣādacintyabuddhaviṣayanidarśananirghoṣā
nāma raśmirniścacāra, yayā te sattvāḥ spṛṣṭāḥ udārātiśayatayā vikurvanti sma-pañcabhirvarṣasahasraiḥ
sa tathāgata utpatsyata iti | yattata eva mahābodhivṛkṣāt sarvabuddhakṣetrapariśuddhinigarjitapratibhāsavijñāpanā
nāma raśmirniścacāra, yayā te sattvāḥ spṛṣṭāḥ
sarvākārāṃ buddhakṣetrapariśuddhimadrākṣuḥ caturbhirvarṣasahasraiḥ sa tathāgata utpatsyata
iti| yattata eva mahābodhivṛkṣāt sarvatathāgataviṣayāsaṃbhedapradīpā nāma raśmirniścacāra,
yayā te sattvāḥ spṛṣṭāḥ tasya tathāgatasya sarvatrānugatavikurvitamavataranti sma-tribhirvarṣasahasraiḥ
sa tathāgata utpatsyata iti| yattata eva mahābodhivṛkṣātsarvajagadabhimukhapradīpā
nāma raśmirniścacāra, yayā te sattvāḥ spṛṣṭāḥ tathāgatamabhimukhamadhimucyāpaśyan-dvābhyāṃ
varṣasahasrābhyāṃ sa tathāgata utpasyata iti| yattata eva mahābodhivṛkṣāt tryadhvajñānavidyutpradīpā
nāma raśmirniścacāra satathāgatapūrvayoganirghoṣā nāma, yayā te sattvāḥ
spṛṣṭāḥ tasya tathāgatasya pūrvayogasamudrānavakalpayāmāsuravataranti sma-varṣasahasreṇa
sa tathāgata utpatsyata iti| yattato mahābodhivṛkṣādvitimirajñānatathāgatapradīpā nāma
raśmirniścacāra, yayā te sattvāḥ spṛṣṭāḥ samantacakṣuṣkatāṃ pratyalabhanta sarvatathāgatavikurvitabuddhakṣetrasarvasattvadarśanatāyai-varṣaśatena
sa tathāgata utpatsyata iti| yattata
eva mahābodhivṛkṣāt sarvajagadbuddhadarśanavipākakuśalamūlasaṃbhavā nāma raśmirniścacāra,
yayā te sattvāḥ spṛṣṭāḥ tathāgatotpādasaṃjñāṃ pratyalabhanta-saptāhena sa tathāgata
utpatsyata iti| yattata eva mahābodhivṛkṣāt sarvasattvapraharṣaprītiprāmodyasamudayanirghoṣā
nāma raśmirniścacāra, yayā te sattvāḥ spṛṣṭāḥ buddhadarśanamahāprītivegasaṃjātā abhūvan|
iti hi kulaputra ebhirevaṃrūpairapramāṇaiḥ raśmiparipācananayairdaśavarṣasahasrāṇi sattvān
paripācya saptame divase pūrṇe sarvaṃ taṃ lokadhātumapramāṇaiḥ saṃkampananayaiḥ saṃkampya
ekāntapariśuddhāmadhyatiṣṭhat yāvaddaśasu dikṣu sarvatathāgatānāṃ buddhakṣetrapariśuddhiḥ|
tāmapi sarvāṃ praticittakṣaṇaṃ tatra buddhakṣetranānāvidhācintyavyūhān saṃdarśayāmāsa|
atha paścime saptāhe ye tatra lokadhātau sattvā buddhadarśanaparipakvāḥ, te sarve bodhimaṇḍābhimukhāḥ
sthitā abhūvan||atha khalu tasmin lokadhātau sarvacakravālebhya sarvasumerubhyaḥ
sarvaparvatebhyaḥ sarvanadībhyaḥ sarvasāgarebhyaḥ sarvavṛkṣebhyaḥ sarvapṛthivītalebhyaḥ
sarvanagarebhyaḥ sarvaprākārebhyaḥ sarvabhavanebhyaḥ sarvavimānebhyaḥ sarvavastrābharaṇaparibhogebhyaḥ
sarvavādyavṛkṣebhyaḥ sarvatūryasaṃgītibhyaḥ sarvanirmāṇavyūhebhyaḥ ekaikasmādārambaṇāt
sarvatathāgataviṣayaprabhavaṃ nigarjamānāḥ sarvagandhadhūpameghānnirścārya sarvaratnārcimeghān
sarvagandhadhūpārcigarbhān sarvagandhamaṇivigrahameghān sarvamaṇivastraratnābharaṇameghān
sarvaratnapuṣpasumerumeghān sarvacūrṇameghān sarvatathāgataraśmimeghān vidyotayamānāḥ
sarvatathāgataprabhāmaṇḍalameghānniścārayamāṇāḥ sarvavādyatūryameghān saṃghaṭṭayamānāḥ
sarvatathāgatapraṇidhānanirghoṣameghān pramuñcayamānāḥ sarvatathāgatasvarāṅgarutasamudrameghān
nigarjayamānāḥ sarvatathāgatalakṣaṇānuvyañjanavicitrapratibhāsameghān nidarśayamānāḥ
acintyāni tathāgatotpādapūrvanimittāni saṃdarśya tasya sarvatryadhvatathāgataviṣayapatrasaṃdhidyotitaraśmimeghavyūhamahāratnarājapadmasya
bodhau daśabuddhakṣetraparamāṇurajaḥsamā
mahāratnarājapadmaparivārāḥ samavatiṣṭhanta| teṣāṃ ca mahāratnarājapadmaparivārāṇāṃ
mahāratnapadmānāṃ kesarakarṇikāsu daśabuddhakṣetraparamāṇurajaḥsamāni mahāmaṇiratnagarbhāṇi
siṃhāsanāni prādurabhūvan| teṣu ca maṇiratnagarbheṣvāsaneṣu daśabuddhakṣetraśatasahasraparamāṇurajaḥsamā
bodhisattvāḥ paryaṅkaniṣaṇṇāḥ prādurbabhūvuḥ||samanantarābhisaṃbuddhasya
tasya bhagavataḥ samantajñānaratnārciśrīguṇaketurājñaḥ tathāgatasya anuttarāṃ samyaksaṃbodhim,
atha tāvadeva daśasu dikṣu sarvalokadhātutathāgatā anuttarāṃ samyaksaṃbodhimabhisaṃbudhya
yathāśayānāṃ sattvānāmabhimukhaṃ dharmacakraṃ pravartayāmāsuḥ| tena tato lokadhātoraprameyāḥ
sattvāḥ sarvadurgativinipātebhyo vinivartitāḥ| aprameyāḥ sattvāḥ svargopapattipratiṣṭhāpitāḥ|
aprameyāḥ sattvāḥ śrāvakabhūmau pratiṣṭhāpitāḥ| aprameyāḥ sattvāḥ pratyekabodhau
paripācitāḥ| aprameyāḥ sattvā vegaprabhāniryāṇāyāṃ bodhau paripācitāḥ| aprameyāḥ sattvā
vimalaparākramadhvajāyāṃ bodhau paripācitāḥ| aprameyāḥ sattvāḥ dharmaprabhāvanābhavananiryāṇāyāṃ
bodhau pratiṣṭhāpitāḥ| aprameyāḥ sattvā indriyapariśuddhiprabhāvanāniryāṇāyāṃ bodhau
paripācitāḥ| aprameyāḥ sattvāḥ balasamatāsamudācārānugamaniryāṇāyāṃ bodhau paripācitāḥ|
aprameyāḥ sattvā dharmanagarābhimukhaviṣayayānasaṃbhavaniryāṇāyāṃ bodhau pratiṣṭhāpitāḥ|
aprameyāḥ sattvāḥ sarvatrānugatarddhyabhisaṃbhinnanayayānananiryāṇāyāṃ bodhau pratiṣṭhāpitāḥ|
aprameyāḥ sattvāḥ caryāprayogasamavasaraṇanayaniryāṇāyāṃ bodhau pratiṣṭhāpitāḥ| aprameyāḥ
sattvāḥ samādhiprasthānanayaniryāṇāyāṃ bodhau pratiṣṭhāpitāḥ| aprameyāḥ sattvāḥ sarvārambaṇaviṣayapariśuddhimaṇḍalanayaniryāṇāyāṃ
bodhau pratiṣṭhāpitāḥ| aprameyāḥ sattvā bodhisattvabodhau
cittamutpāditāḥ| aprameyāḥ sattvā bodhisattvamārge pratiṣṭhāpitāḥ| aprameyāḥ
sattvāḥ pāramitāmārgaviśuddhau pratiṣṭhāpitāḥ| aprameyāḥ sattvāḥ prathamāyāṃ bodhisattvabhūmau
pratiṣṭhāpitāḥ| evaṃ tasya tathāgatasya acintyena buddhavṛṣabhitāvikurvitena dharmacakraṃ
pravartayataḥ praticittakṣaṇamanantāprameyāḥ sattvā dvitīyāyāṃ tṛtīyāyāṃ caturthyāṃ
pañcabhyāṃ ṣaṣṭhyāṃ saptamyāmaṣṭabhyāṃ navamyām, aprameyāḥ sattvā daśabhyāṃ bhūmau pratiṣṭhāpitāḥ|
aprameyāḥ sattvāḥ praṇidhānavaiśeṣikāyāṃ bodhisattvacaryāyāmavatāritāḥ| aprameyāḥ
sattvāḥ samantabhadrabodhisattvacaryāpraṇidhānaviśuddhau pratiṣṭhāpitāḥ| evaṃ tasya tathāgatasya
acintyena buddhavṛṣabhitāvikurvitena dharmacakraṃ pravartayataḥ praticittakṣaṇamanantamadhyasattvadhāturvinayamagamat|
tasmiṃśca lokadhātau sarvasattvā yathāśayāstasya tathāgatasya
nānātmabhāvopāyakauśalyapramuktāṃ dharmadeśanāmājānanti sma||tasyāṃ khalu punā ratnakusumapradīpāyāṃ
rājadhānyāṃ rūpavarṇaviṣayaparibhogamadamattānāṃ sattvānāmanyonyamavamanyamānānāṃ
vinayavaśaṃ samupādāya samantabhadro bodhisattva udāravarṇarūpagatamabhinirmāya
tāṃ rājadhānīmanuprāptaḥ| tasyodārayā prabhayā sarvā sā rājadhānyavabhāsitā| yā ca tasyā
rājadhānyāḥ prabhā, yā ca rājñaścakravartino vairocanaratnapadmagarbhaśrīcūḍasya svaśarīraniryātā
prabhā, yā ca strīratnasya prabhā, yā ca ratnavṛkṣāṇāṃ prabhā, yā ca mahāmaṇiratnasya
prabhā, yā ca candrasūryagrahanakṣatrajyotiṣāṃ prabhā, yā ca sarvajambudvīpe prabhā,
sā ca sarvā na prajñāyate sma| tadyathāpi nāma āditye udite vigate'ndhakāre na candragrahanakṣatrajyotiṣāṃ
nāgnerna maṇīnāṃ prabhā prajñāyate sma, evameva samantabhadrasya bodhisattvasya
prabhayābhibhūtāḥ tatra jambudvīpe sarvaprabhā na prajñāyate sma| tadyathāpi nāma
jāmbūnadakanakabimbasya purato maṣivigraho na śobhate na bhāsate na tapati na virocate, evameva
samantabhadrasya bodhisattvasya purataḥ teṣāṃ sattvānāṃ rūpakāyā na śobhante, na bhāsante,
na tapanti, na virocante||teṣāmetadabhavat-ko'nvayaṃ bhaviṣyati devo vā brahmā vā,
yasya purato vayaṃ na śobhāmahe, na bhāsāmahe, na tapāmo na virocāmahe kāyena vā prabhayā
vā śubhayā vā varṇena vā tejasā vā? na cāsya śaknumo nimittamudgrahītum||atha khalu samantabhadro
bodhisattvaḥ tasyā ratnakusumapradīpāyā rājadhānyā madhye vairocanaratnapadmagarbhaśrīcūḍasya
rājñaścakravartino vimānasyoparyantarikṣe sthitvā taṃ vairocanaratnapadmagarbhaśrīcūḍaṃ
rājānaṃ cakravartinametadavocat-yat khalu mahārāja jānīyāḥ-tathāgato'rhan samyaksaṃbuddho
loka utpannaḥ| ihaiva tava vijite samantadharmāvabhāsadharmameghanirghoṣadhvajabodhimaṇḍe
viharati||atha khalu samantajñānārcipadmabhadrābhirāmanetraśrīcandrā rājaduhitā
samantabhadrasya bodhisattvasya rūpakāyaṃ dṛṣṭvā prabhāvikurvitamābharaṇanirghoṣaṃ ca śrutvā
mahāprītiprāmodyavegajātā tasyāṃ velāyāmevaṃ cittamutpādayāmāsa-yanme kiṃcidupacitakuśalamūlaṃ
tenāhamīdṛśaṃ kāyaṃ pratilabheyam| īdṛśamalaṃkāram, īdṛśāni lakṣaṇāni, īdṛśamīryāpatham,
īdṛśīmṛddhim| yathā anenāndhakārāyāṃ rātrau sattvānāmavabhāsaṃ saṃjanayya buddhotpādaḥ
saṃprakāśitaḥ, tathāhamapi sattvānāmajñānāndhakāraṃ vidhūya mahājñānālokaṃ kuryām| yatra
yatra cotpadyeyam, sarvatrāvirahitā syāmanena kalyāṇamitreṇa||atha khalu kulaputra vairocanaratnapadmagarbhaśrīcūḍaścakravartī
sādha caturaṅgena balakāyena, sārdhaṃ saptabhī ratnaiḥ,
sārdhaṃ strīgaṇaparivāreṇa, sārdhaṃ putrāmātyanaigamairjānapadaiḥ, mahatyā rājarddhyā,
mahatā rājānubhāvena tasyā ratnakusumapradīpāyā rājadhānyā uccālya yojanamūrdhvaṃ vihāyasyabhyudgamya
sarvaṃ jambudvīpaṃ sarvāvatīṃ cāturdvīpikalokadhātuṃ mahāvabhāsena spharitvā
sarvasattvānāṃ buddhadarśanasamādāpanārthaṃ sarvaratnaparvateṣu pratibhāsaṃ saṃdarśya sarvacāturdvīpikalokadhātuparyāpannānāṃ
sattvānāmabhimukhaṃ sthitvā tadbuddhadarśanaṃ gāthābhigītena
saṃvarṇayāmāsa—buddha loke samutpannastrātā yaḥ sarvadehinām|sarve vrajanta utthāya
draṣṭuṃ lokavināyakam

kadācitkalpakoṭībhirutpadyante tathāgatāḥ|prakāśayanti te dharmaṃ hitārthaṃ sarvadehinām

dṛṣṭvā lokaṃ viparyastamajñānatimirāvṛtam|saṃsāraduḥkhābhihataṃ saṃjanya mahatīṃ kṛpām

kalpakoṭīrasaṃkhyeyāścaritā bodhicārikā|sattvānāṃ paripākārthaṃ sarvaduḥkhopaśāntaye

paryatyajan hastapādā karṇanāsā śirāṃsi ca|kalpānanantaparyantā buddhabodhyamṛtāptaye

durlabhāḥ kalpakoṭībhirloke lokavināyakāḥ|amoghaṃ śravaṇaṃ yeṣāṃ darśanaṃ paryupāsanam

bodhyāsananiṣaṇṇo'yaṃ dṛśyate vadatāṃ varaḥ|māraṃ sasainyaṃ nirjitya vibuddho bodhimuttamām

buddhakāyaṃ ca vīkṣadhvaṃ anantaraśmimaṇḍalam|nānāvarṇaṃ viniḥsṛtya prahlādayati yajjagat

raśmimeghānasaṃkhyeyān buddharomaviniḥsṛtān|vindanti prītimatulāṃ sattvā yairavabhāsitāḥ

svakasvakena cittena pūjayadhvaṃ vināyakam|janayitvā mahardvīryameta yāmastadantikam

atha khalu rājā vairocanaratnapadmagarbhaśrīcūḍaścābhirgāthābhiḥ svavijitavāsinaḥ sarvān sattvān
saṃcodya daśabhirvividhapūjāmeghasahasraiścakravartikuśalamūlapariniṣpannaiḥ samantāvabhāsadharmameghanirghoṣadhvajaṃ
bodhimaṇḍaṃ samantādabhipravarṣan yena sa bhagavān samantajñānaratnārciśrīguṇaketurājastathāgataḥ
tenopasaṃkrāntaḥ sarvaratnacchatrameghasaṃchāditamākāśaṃ
kurvan, sarvapuṣpavitānameghavitatamākāśaṃ kurvan, sarvavastrameghasaṃchāditālaṃkāramākāśaṃ
kurvan, sarvaratnakiṅkiṇījālameghairgaganamalaṃkurvan, sarvagandhasāgaranirdhūpitagandhārcimeghālaṃkāraṃ
gaganatalamadhitiṣṭhan, sarvaratnāsanamaṇiratnavastraprajñaptaviracanameghālaṃkāraṃ
gaganatalamadhitiṣṭhan, sarvaratnadhvajameghocchritālaṃkāraṃ gaganatalamadhitiṣṭhān,
sarvabhavanavimānameghasaṃchannālaṃkāraṃ gaganatalamadhitiṣṭhan, sarvapuṣpameghasaṃchannālaṃkāraṃ
gaganatalamadhitiṣṭhan, sarvapūjāvyūhameghābhipravarṣaṇālaṃkāraṃ gaganatalamadhitiṣṭhan|
upasaṃkramya bhagavataḥ samantajñānaratnarciśrīguṇaketurājasya tathāgatasya
pādau śirasābhivandya taṃ bhagavantamanekaśatasahasrakṛtvaḥ pradakṣiṇīkṛtya tasya bhagavataḥ
purataḥ samantadigvidyotitamahāmaṇiratnapadmagarbhāsane nyaṣīdat||atha khalu samantajñānaratnārciḥpadmabhadrābhirāmanetraśrīcandrā
cakravartiduhitā svānyābharaṇāni kāyānnirmucya
tairābharaṇaistaṃ bhagavantaṃ samantajñānaratnārciśrīguṇaketurājānaṃ tathāgatamabhyavakirat|
atha tānyābharaṇāni tasya bhagavataḥ upari mūrdhasaṃdhau mahāmaṇiratnābharaṇacchatraṃ
saṃsthitamabhūvan vicitramaṇiratnajālaparikṣiptaṃ nāgendrakāyaparigṛhītaṃ sarvābharaṇaśarīrasusaṃsthitaparimaṇḍalaṃ
daśābharaṇacchatramaṇḍalaparivāritamekāntapariśuddhaṃ kūṭāgārasaṃsthānavicitravyūhaṃ
sarvaratnābharaṇameghasaṃchāditaṃ sarvamaṇirājadrumavyūhasaṃchannaṃ
sarvagandhasāgaramaṇirājasamalaṃkṛtam| tasya madhye dharmadhātuprabhavasarvaratnamaṇiśākhāpralambaṃ
nāma mahābodhivṛkṣamadrākṣīt anantamadhyavyūhanirdeśaṃ pradakṣiṇanānāvyūhasaṃdarśanam|
tatra vairocanaṃ nāma tathāgatamadrākṣīt anabhilāpyabuddhakṣetraparamāṇurajaḥsamairbodhisattvaiḥ
parivṛtaṃ puraskṛtaṃ sarvaiḥ samantabhadrabodhisattvacaryāpraṇidhānaniryātaiḥ
nānābodhisattvairacintyavyūhāsaṃbhinnavihāribhiḥ, sarvalokendrāṃśca tadabhimukhānadrākṣīt|
tasya bhagavato vairocanasyānantamadhyaṃ buddhavikurvitamadrākṣīt, pūrvabodhisattvacaryākalpaparaṃparāṃ
ca avatarati sma| tasyāśca lokadhātoḥ saṃvartavivartakalpānavatarati
sma| tatra lokadhātāvatītāṃ buddhavaṃśaparaṃparāmavatarati sma| tasyāṃ ca lokadhātau samantabhadrabodhisattvamadrākṣīt|
sarvatathāgatapādamūleṣu buddhapūjāprayuktasarvasattvaparipākavinayābhimukhaṃ
cādrākṣīt| sarvabodhisattvāṃśca samantabhadrasya bodhisattvasya kāye pratibhāsaprāptān,
ātmānaṃ ca tatraivānugatamadrākṣīt sarvatathāgatapādamūleṣu| samantabhadrasya
bodhisattvasya kāyapratibhāsaprāptasarvabodhisattvapādamūleṣu sarvasattvabhavaneṣu,
tāsu ca lokadhātuṣvekaikasmin lokadhātau buddhakṣetraparamāṇurajaḥsamān lokadhātūnadrākṣīt|
sasaṃdhivyūhān, sapratiṣṭhānān, sasaṃsthānān, saśarīrān, sanānāvyūhapariśuddhān, nānāvyūhameghaparisaṃchannān,
nānākalpanāmasaṃkhyeyān, nānātathāgatavaṃśanirdeśān, nānātryadhvanayāvatārān,
nānādikprasarapraveśān, nānādharmadhātuprasaraparyāpannān nānādharmadhātutalapraveśān,
nānākāśatalavyavasthānān, nānābodhigaṇḍavyūhān, nānātathāgatavikurvitaprabhān, nānābuddhasiṃhāsanavyūhān,
nānātathāgataparṣanmaṇḍalasamudrān nānātathāgataparṣanmaṇḍalaparivartān
nānātathāgatopāyakauśalyaparidīpanān, nānātathāgatadharmacakrapravartananayān, nānātathāgatasvarāṅgarutanirghoṣamuktān
nānāmantranayasāgaranirdeśān nānāsūtrāntameghānuravamāṇānadrākṣīt|
dṛṣṭvā ca bhūyasyā mātrayā mahāprītiprasādavegān pratyalabhata||tasyā mahāprītivegasaṃjātāyāḥ
sa bhagavān samantajñānaratnārciḥśrīguṇaketurājastathāgataḥ sarvatathāgatadharmacakranirghoṣaṃ
nāma sūtrāntaṃ saṃprakāśayāmāsa daśabuddhakṣetraparamāṇurajaḥsamasūtrāntaparivāram|
tasyāstaṃ sūtrāntaṃ śrutvā daśa samādhimukhaśatasahasrāṇyavakrāntāni mṛdūni
sukhasaṃsparśanāni| tadyathāpi nāma taddivasāvakrāntasya garbhasya mātuḥ kukṣau vijñānam,
tadyathāpi nāma sattvānāṃ karmābhinirhāram, tadyathāpi nāma taddivasāvaruptasya sālakalyāṇavṛkṣasya
bījāṅkurahetuḥ, evameva te samādhayo mṛdavaḥ kamanīyāḥ| yaduta sarvatathāgatābhimukhavijñāpano
nāma samādhiḥ| sarvakṣetraprasarānugatāvabhāso nāma samādhiḥ| sarvatryadhvanayāvatārapraveśo
nāma samādhiḥ| sarvatathāgatadharmacakranirghoṣo nāma samādhiḥ| sarvabuddhapraṇidhānasāgaravijñāpano
nāma samādhiḥ| sarvasaṃsāraduḥkhapratipīḍitasarvaniryāṇanirghoṣavijñāpano
nāma samādhiḥ| sarvasattvatamondhakāravidhamanapraṇidhānavyūho nāma samādhiḥ|
sarvasattvaduḥkhavipramokṣapraṇidhivilambo nāma samādhiḥ| sarvasattvasukhaniṣpattisaṃbhavo
nāma samādhiḥ| sarvasattvaparipākavinayāparikhedagarbho nāma samādhiḥ| sarvabodhisattvamārgāvataraṇadhvajo
nāma samādhiḥ| sarvabodhisattvabhūmyākramaṇasaṃbhavavyūho nāma samādhiḥ|
evaṃpramukhāni asyā daśa samādhimukhaśatasahasrāṇyavakrāntāni||sā sūkṣmasamāhitacittā aniñjanacittā
praharṣitacittā samāśvāsitacittā anābhāsacittā kalyāṇamitreṣvanugatacittā gambhīrasarvajñatārambaṇacittā
maitrānugamanasāgaraprasṛtacittā sarvābhiniveśoccalitacittā sarvalokaviṣayāsaṃvāsacittā
tathāgataviṣayāvataraṇacittā sarvabuddharūpavarṇasāgarāvabhāsitacittā
akṣubhitacittā anīritacittā apratihatacittā abhinnacittā anunnatacittā anavanatacittā
akhinnacittā anivartyacittā asaṃsīdanacittā sarvadharmasvabhāvanidhyapticittā sarvadharmasvabhāvanayasāgarānugatacittā
sarvadharmapravicayanayānugatacittā sarvasattvasamudrāvataraṇacittā
sarvajagatparitrāṇacittā vipulabuddhasamudrāvabhāsasaṃjātacittā, sarvatathāgatapraṇidhānasāgarāvataraṇacittā
sarvāvaraṇaparvatavikiraṇacittā vipulapuṇyasaṃbhārasamudānayanacittā
daśatathāgatabalapratilābhābhimukhacittā sarvabodhisattvaviṣayāvabhāsapratilabdhacittā
sarvabodhisattvasaṃbhārasaṃvartanacittā sarvadiksamudraspharaṇacittā samantabhadramahāpraṇidhānādhyālambanatāyai,
daśabuddhakṣetraparamāṇurajaḥsamaiḥ praṇidhānasamudraiḥ sarvatathāgatānāṃ
pūrvapraṇidhānaṃ svabuddhakṣetrapariśuddhaye'bhinirharati sma, yaduta sarvasattvaparipākavinayāya
dharmadhātunayasamudraprasaraparijñāyai dharmadhātunayasamudrāvataraṇatāyai
sarvabuddhakṣetreṣvaparāntakalpabodhisattvacaryāvataraṇatāyai sarvabodhisattvacaryāmaṇḍalāparāntakalpasaṃvāsanatāyai
sarvatathāgatopasaṃkramaṇatāyai sarvakalyāṇamitrārāgaṇatāyai
sarvatathāgatapūjopasthānaparipūraṇatāyai praticittakṣaṇaṃ sarvajñajñānavirohaṇavibodhanabodhisattvacaryānupacchedanatāyai|
evaṃpramukhairdaśabuddhakṣetrapramāṇurajaḥsamaiḥ praṇidhānābhinirhāramukhasamudraiḥ
samantabhadrāyāṃ bodhisattvacaryāyāṃ praṇidhimabhinirharati
sma tasyāḥ samantabhadrabodhisattvacaryāpraṇidhyabhinirhārāya||sa bhagavān samantajñānaratnārciśrīguṇaketurājastathāgataḥ
pūrvakuśalamūlāni saṃcodayati udyotayati saṃdarśayati vivṛṇoti
vibhajati saṃprakāśayati sārīkaroti avipraṇāśatāyai, vipulīkaroti mahāspharaṇatāyai,
sthāpayati sarvajñatāpramāṇīkaraṇatāyai, yaduta prathamacittotpādamupādāya tathāgatapūrvapraṇidhisamudrāsaṃkhyeyapratilābhāya||bhūtapūrvaṃ
kulaputra atīte'dhvani tataḥ pareṇa daśame
kalpe maṇisūryacandravidyotitaprabhāyāṃ lokadhātau candradhvajaśrīketoḥ tathāgatasya pravacane
samantajñānārciḥpadmabhadrābhirāmanetraśrīcandrayā dārikayā samantabhadrabodhisattvasamādāpitayā
pralugnastathāgatavigrahaḥ padmaniṣaṇṇaḥ pratisaṃskāritaḥ| pratisaṃskārya
citritaḥ| citrayitvā ratnapratimaṇḍitaḥ kṛtaḥ| anuttarāyāṃ samyaksaṃbodhau cittamutpāditaṃ
samantabhadrabodhisattvakalyāṇamitramāgamya| sā tena kuśalamūlena avinipātadharmiṇī sadā
devendrakuleṣu manuṣyendrakuleṣu copapannā, sarvatra cābhirūpābhūt prāsādikā darśanīyā paramaśubhavarṇapuṣkalatayā
samanvāgatā| sadā ca avirahitābhūttathāgatadarśanena samantabhadrabodhisattvena|
tenaiva ca kalyāṇamitreṇa tasyāṃ tasyāṃ jātau paripācitā saṃcoditā smāritā|
etarhi ca punastayā samantabhadro bodhisattva ārāgito'tyantāvirāgaṇatayā||tatkiṃ manyase
kulaputra-anyaḥ sa tena kālena tena samayena vairocanaratnapadmagarbhaśrīprabhācūḍo nāma
rājacakravartī ? na khalu punaste kulaputra evaṃ draṣṭavyam| maitreyaḥ sa bodhisattvaḥ tena
kālena tena samayena vairocanaratnapadmagarbhaśrīprabhācūḍo nāma rājābhūccakravartī| syātkhalu
punaste kulaputra evam-anyā sā tena kālena tena samayena saṃpūrṇaśrīvakrā nāma rājabhāryābhūt?
na khalu evaṃ draṣṭavyam| iyaṃ praśāntarutasāgaravatī nāma rātridevatā, yā mamānantaraṃ
saṃniṣaṇṇā| tatkiṃ manyase kulaputra-anyā sā tena kālena tena samayena samantajñānārciḥpadmabhadrābhirāmanetraśrīcandrā
nāma rājaduhitā abhūt? na khalvevaṃ draṣṭavyam| ahaṃ
sā tena kālena tena samayena samantajñānārciḥpadmabhadrābhirāmanetraśrīcandrā nāma rājaduhitā
abhūvam| yanme dārikābhūtayā indradhvajaketostathāgatasya pravacane pralugnastathāgatavigrahaḥ
padmodgataḥ pratisaṃskāritaḥ, sa me heturabhūt yāvadanuttarāyāḥ samyaksaṃbodheḥ|
yadā cāsmi samantabhadreṇa bodhisattvena anuttarāyāṃ samyaksaṃbodhau samādāpitā, sa me
kulaputra prathamacittotpādo bodhāya abhūt| yadā ca sa me bhagavān samantajñānārciḥśrīguṇaketurājaḥ
tathāgata upasaṃkramya ābharaṇairavakīrṇaḥ, tathāgatavikurvitaprātihāryaṃ ca dṛṣṭvā
dharmaśca me tasya bhagavato'ntikācchrutaḥ, tadā mayaiṣa sarvalokābhimuikhajagadvinayanidarśano
bodhisattvavimokṣaḥ pratilabdhaḥ| sarve ca te sumeruparamāṇurajaḥsamāstathāgatā
ārāgitā abhirādhitāḥ, sarvopakaraṇapūjāsatkāreṇa ca satkṛtāḥ| yaśca taistathāgatairdharmo
bhāṣitaḥ, sa me sarvaṃ śrutaḥ| teṣāṃ cāsmi tathāgatānāmavavādānuśāsanīṣu pratipannā| teṣu
ca me tathāgateṣu tīvraṃ gauravaṃ pratilabdhaṃ yathārūpeṇa gauraveṇa ekacittakṣaṇe tān sarvāṃstathāgatāṃstāni
bodhisattvaparṣanmaṇḍalāni tāni ca sarvāṇi buddhakṣetrāṇi paśyāmi||tasyāṃ
ca vairocanaśriyāṃ lokadhātau saṃvṛttāyāṃ tatra ca virajomaṇḍale kalpe nirgate'nantare
maṇicakravicitrapratimaṇḍitavyūhā nāma lokadhāturmahāprabhaśca nāma kalpo'bhūt| tatra pañca
buddhaśatānyutpannāni| tāni mayā sarvāṇyārāgitāni| tasmiṃśca khalu mahāprabhe kalpe mahākaruṇameghadhvajo
nāma tathāgataḥ prāthamakalpiko'bhūt| sa mayā rātridevatābhūtayā abhiniṣkrāman
pūjitaḥ| tasyānantaraṃ vajranārāyaṇaketurnāma tathāgata utpannaḥ| sa mayā cakravartibhūtayā
pūjitaḥ| tena ca me sarvabuddhotpādasaṃbhavo nāma sūtrāntaḥ saṃprakāśito daśabuddhakṣetraparamāṇurajaḥsamasūtrāntaparivāraḥ|
sa ca me śrutaḥ udgṛhītaḥ| tasyānantaraṃ jvalanārciḥparvataśrīvyūho
nāma tathāgata utpannaḥ| sa me śreṣṭhiduhitṛbhūtayā pūjitaḥ| tena ca
me tryadhvāvabhāsagarbho nāma sūtrāntaḥ saṃprakāśito jambudvīpaparamāṇurajaḥsamasūtrāntaparivāraḥ|
sa ca me śrutaḥ udgṛhītaḥ| tasyānantaraṃ sarvadharmasamudrābhyudgatavegarājo nāma
tathāgato loka udapādi| sa mayā asurarājabhūtayā pūjitaḥ| tena ca me sarvadharmadhātutalajñānabhedo
nāma sūtrāntaḥ saṃprakāśitaḥ pañcasūtrāntaśataparivāraḥ| sa ca me śrutaḥ udgṛhītaḥ|
tasyānantaraṃ gambhīradharmaśrīsamudraprabho nāma tathāgata utpannaḥ| sa me nāgendrakanyābhūtayā
pūjitaścintārājamaṇiratnameghavarṣamabhipravarṣantyā| tena ca me prītisāgaravivardhanavego
nāma sūtrāntaḥ saṃprakāśito daśasūtrāntakoṭīśatasahasraparivāraḥ| sa ca me
śrutvodgṛhītaḥ| tasyānantaraṃ ratnaśikharārciḥparvatapradīpo nāma tathāgataḥ utpannaḥ| sa
ca me sāgaradevatābhūtayā ratnapadmameghavarṣairupasaṃkramya pūjitaḥ| tena ca me dharmadhātusāgaranayaprabho
nāma sūtrāntaḥ saṃprakāśito daśabuddhakṣetraparamāṇurajaḥsamasūtrāntaparivāraḥ|
sa ca me śrutvodgṛhītaḥ, smṛtyā ca saṃdhāritaḥ| tasyānantaraṃ guṇasamudrāvabhāsamaṇḍalaśrīrnāma
tathāgata utpannaḥ| sa me pañcābhijñaṛṣibhūtayā maharddhivikurvitena ṣaṣṭiṛṣisahasraparivṛtayā
upasaṃkramaya gandhapuṣpaśikharameghānabhipravarṣantyā pūjitaḥ| tena ca
me anālayadharmapradīpo nāma sūtrāntaḥ saṃprakāśitaḥ ṣaṣṭisūtrāntasahasraparivāraḥ| sa ca
me śrutvodgṛhītaḥ, tasyānantaraṃ vairocanaśrīgarbho nāma tathāgata utpannaḥ| ahaṃ ca samatārthasaṃbhavā
nāma pṛthivīdevatā abhuvam| sā ahamaprameyapṛthivīdevatāparivārā sarvaratnadrumakośebhyo
ratnapuṣpameghavarṣāṇyutsṛjamānā sarvaratnahārameghān pravarṣamāṇā upasaṃkrāntā
tasya tathāgatasya pūjākarmaṇe| tena ca me sarvatathāgatasaṃbhavajñānākaragarbho nāma
sūtrāntaḥ saṃprakāśito'prameyasūtrāntaparivāraḥ| sa ca me śrutvā dhārito na vipraṇāśitaḥ|teṣāṃ
khalu kulaputra pañcānāṃ buddhaśatānāṃ sarvapaścimo dharmadhātugaganapūrṇaratnaśikharaśrīpradīpo
nāma tathāgato loka udapādi| ahaṃ ca tena kālena abhirāmaśrīvakrā nāma naṭadārikā
abhūvam| sā ahaṃ tasya tathāgatasya nagarapraveśasamaye nāṭake pravṛtte buddhānubhāvena
ūrdhvaṃ gaganatale sthitvā gāthāsahasreṇa taṃ tathāgatamabhiṣṭuvantī upasaṃkrāntā| tena
ca me dharmadhātuvidyotitavyūhaṃ nāma raśmimūrṇakośādutsṛjya sarvakāyo'vabhāsitaḥ| tayā ca
me raśmyā samanantaraspṛṣṭayā dharmadhātunayāvartagarbho nāma vimokṣaḥ pratilabdhaḥ||iti
hi kulaputra etān pramukhān kṛtvā yāni tatra maṇicakravicitrapratimaṇḍitavyūhāyāṃ lokadhātau
mahāprabhe kalpe pañca buddhaśatānyutpannāni, tāni mayā sarvāṇyārāgitāni, pūjā ca me teṣāṃ
tathāgatānāṃ kṛtā| yaśca me taistathāgatairdharmo deśitaḥ, taṃ sarvaṃ smarāmi| ekapadavyañjanamapi
me tato dharmanayānna vipramuṣitam| ekaikasya ca me tathāgatasyāntikamupasaṃkrāmantyā
aparimāṇānāṃ sattvānāmarthaḥ kṛto buddhadharmasaṃvarṇanatayā| ekaikasya ca me tathāgatasya
antikāt tryadhvajñānagarbhadharmadhātuvipulo nāma dharmadhātuśarīrasāgaraḥ sarvajñatāvidyudavabhāsaḥ
pratilabdhaḥ sarvasamantabhadracaryāsaṃvāsasamavasaraṇaḥ| etarhyapi
me kulaputra praticittakṣaṇamanantamadhyāstathāgatā ābhāsamāgacchanti| sarveṣāṃ ca me teṣāṃ
tathāgatānāṃ sahadarśanāt sarvajñatāvidyudavabhāsā āśaye'vakrāntā apratilabdhapūrvā adṛṣṭapūrvāḥ|
na ca samantabhadrāyā bodhisattvacaryāyā uccalāmi| tatkasya hetoḥ? anantamadhyanirdeśa
eṣa sarvajñatāvidyudavabhāsapratilambhaḥ||atha khalu samantasattvatrāṇojaḥśrī rātridevatā
tasyāṃ velāyāṃ tameva sarvalokābhimukhajagadvinayanidarśanaṃ bodhisattvavimokṣaṃ bhūyasyā
mātrayā pradarśayamānā buddhādhiṣṭhānena sudhanaṃ śreṣṭhidārakaṃ gāthābhiradhyabhāṣata—śṛṇu
sūdhanā vacanametu mamā gambhīra durdṛśa durāvagaham|sarvatriyadhvatalabhedanayaṃ
dharmābhamaṇḍalasamantaprabham

yatha saṃbhuta prathama cittu mamā bodhāya buddhaguṇaprārthanayā|yatha bodhivimokṣu ayu labdhu
maṃyā etaṃ śṛṇohi pravibhāganayam

itu buddhakṣetraparamāṇurajaḥsamakalpapūrvatu pareṇa tataḥ|vairocanadhvajapradīpaśirī atra lokadhātu
vipulā vimalā

kalpo abhū virajamaṇḍalu yo acchinnu yatra jinavaṃśu abhūt|tasmin sumeruparamāṇusamā upapadyiṣū
daśabalā anighā

tasmin samantaratanārciśirī guṇaketurāja prathamaḥ sugataḥ|dharmadhvajaḥ śirisumeru jino guṇakeśarīśvaru
caturtha jinaḥ

jinu śāntirāja samitāyuratho yaśaparvato guṇasumeruśirī|jinabhāskaraḥ śaśimukho bhagavānete
daśa prathama atra naye

gaganālayo jinu samataprabho diśasaṃbhavaḥ smṛtisamudramukhaḥ|abhyudgatā jinu sumeruśirī dharmārciparvataśirī
sugataḥ

padmodgato navamu kāruṇiko jinu dharmadhātukusumo daśamaḥ|buddhosamudra paridīpayato eṣā daśā
dvitiya atra naye

prabhaketurājamati jñānamati citrārtha indraśiri devamati|jinu vegarājamati jñānaśirī avabhāsarāja
prabhaketuśirī

vikrāntadevagati nāma jino tatha dharmadhātupadumo daśamaḥ|evaṃ nayaṃ vipula darśayato tṛtiyā
daśā bhavati atra naye

ratnārciparvataśirī bhagavāṃstadanantaraṃ guṇasamudraśirī|dharmaprabho padumagarbhaśirī gaticandranetranayanaḥ
sugataḥ

gandhaprabho maṇisumeruśirī gandharvakāyu prabharājaḥ|maṇigarbharāja śiritejavatī daśamo jinaḥ
praśamarūpagatiḥ

tadanantaraṃ vipulabuddhi jino ratanaprabho gaganameghaśirī|varalakṣaṇaḥ śiri babhūva jino bratamaṇḍalaśca
svaśarīraprabhaḥ

nārāyaṇavrata sumeruśirī guṇacakravālaśirirāju jinaḥ|aparājitavratadhvajo bhagavān drumaparvato
daśamu teṣa jinaḥ

sālendrarājaśirigarbhu jino lokendrakāyapratibhāsaprabhaḥ|abhyudgataprabhaśirī bhagavān virajaprabho
dharaṇitejaśirī

gambhīradharmaguṇarājaśirī jinu dharmasāgaranirghoṣamatiḥ|merudhvajaḥ śiriprabhāsamatirdaśamo
jino ratanarājaśiriḥ

brahmaprabho gaganaghoṣa jinastatha dharmadhātupratibhāsaśiriḥ|ālokamaṇḍalaprabho bhagavān daśabhedajñānaprabheketumatiḥ

gaganapradīpa abhirāmaśirī vairocanaprabhaśirī sugataḥ|puṇyaprabhāsaśiri śāntaśirī daśamo mahākaruṇameghaśirī

tathatāprabho balaprabhāsamatiḥ sarvajagābhimukharūpa jinaḥ|abhyudgatābhu abhu tatra jinastadanantaraṃ
samaśarīru jinaḥ

dharmodgato'tha sa abhūtsugatastadanantaraṃ anilavegaśirī|śūradhvajo ratanagātraśirī daśamastriyadhvapratibhāsaprabhaḥ

praṇidhānasāgaraprabhāsaśirī vajrāśayo giriśirī dvitiyaḥ|tṛtīyo jino harisumeruśirī smṛtiketurājaśiri
dharmamatiḥ

prajñāpradīpa prabhaketuśirī tadanantaraṃ vipulabuddhi jinaḥ|jinu dharmadhātunayajñānagatidharmaḥ
samudramatijñānaśiriḥ

dharmadharo ratanadānaśiri guṇacakravālaśiri meghu jinaḥ|kṣāntipradīpaśiri tejavativegaprabhaḥ
śamathaghoṣu jinaḥ

śāntidhvajo jagapradīpaśiri buddho mahāpraṇidhivegaśiri|aparājitadhvajabalo bhagavān jñānārcisāgaraśiriśca
jinaḥ

dharmeśvaro jina asaṅgamatirjagamantrasāgaranirghoṣamatiḥ|sarvasvarāṅgarutaghoṣaśirī vaśavartiyajñayaśayaṣṭimatiḥ

diśadeśaāmukhajago bhagavān sattvāśayaiḥ samaśarīriśiriḥ|buddho parārthasavihāraśirī prakṛtīśarīraśiri
bhadrajinaḥ

ete jinā pramukha tatra abhūdupapadyi ye jina pradīpakarāḥ|kalpaiḥ sumeruparamāṇusamaiḥ ye pūjitā
jinasamudranaye

tairbuddhakṣetraparamāṇusamaiḥ kalpairupapadyiṣu ye keci jināḥ|te sarvi pūjita mayā sugatā etaṃ
vimokṣanayamotariyā

kalpānananta ahu cīrṇa purā etaṃ vimokṣanayu bhāvayatī|tvamapi śruṇitva pratipadya laghu pratilapsyase
nayamimaṃ nacirāt

etamahaṃ kulaputra sarvalokābhimukhajagadvinayanidarśanaṃ bodhisattvavimokṣaṃ jānāmi| kiṃ mayā
śakyamanantamadhyabodhisattvacaryāsāgaranānādhimuktisaṃvāsānāṃ bodhisattvānāṃ nānāśayaśarīrāṇāṃ
vividhendriyasāgarapariniṣpannānāṃ vicitrabodhisattvapraṇidhānasupratividdhānāṃ caryāṃ
jñātuṃ guṇān vā vaktum||gaccha kulaputra, iyamihaiva bodhimaṇḍe praśāntarutasāgaravatī
nāma rātridevatā, yā mamānantaraṃ jyotirdhvajamaṇirājapratimaṇḍitagarbhe padmāsane niṣaṇṇā
daśarātridevatāsaṃkhyeyaśatasahasraparivārā| tāmupasaṃkramya paripṛccha-kathaṃ bodhisattvena
bodhisattvacaryāyāṃ śikṣitavyam, kathaṃ pratipattavyam||atha khalu sudhanaḥ śreṣṭhidārakaḥ
samantasattvatrāṇojaḥśriyo rātridevatāyāḥ pādau śirasābhivandya samantasattvatrāṇojaḥśriyaṃ
rātridevatāmanekaśatasahasrakṛtvaḥ pradakṣiṇīkṛtya punaḥ punaravalokyaṃ samantasattvatrāṇojaḥśriyo
rātridevatāyā antikāt prakrāntaḥ



